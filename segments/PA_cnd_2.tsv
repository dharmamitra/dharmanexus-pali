segmentnr	original	folio	analyzed
PA_cnd_2:0.1	Cūḷaniddesa	0	
PA_cnd_2:0.2	Pārāyanavaggagāthā	0	
PA_cnd_2:0.3	Pucchā	0	
PA_cnd_2:1.0.1	1. Ajitamāṇavapucchā	1	
PA_cnd_2:1.1	“Kenassu nivuto loko,	1	
PA_cnd_2:1.2	(iccāyasmā ajito)	1	
PA_cnd_2:1.3	Kenassu nappakāsati;	1	
PA_cnd_2:1.4	Kissābhilepanaṁ brūsi,	1	
PA_cnd_2:1.5	Kiṁsu tassa mahabbhayaṁ”.	1	
PA_cnd_2:2.1	“Avijjāya nivuto loko,	2	
PA_cnd_2:2.2	(ajitāti bhagavā)	2	
PA_cnd_2:2.3	Vevicchā pamādā nappakāsati;	2	
PA_cnd_2:2.4	Jappābhilepanaṁ brūmi,	2	
PA_cnd_2:2.5	Dukkhamassa mahabbhayaṁ”.	2	
PA_cnd_2:3.1	“Savanti sabbadhi sotā,	3	
PA_cnd_2:3.2	(iccāyasmā ajito)	3	
PA_cnd_2:3.3	Sotānaṁ kiṁ nivāraṇaṁ;	3	
PA_cnd_2:3.4	Sotānaṁ saṁvaraṁ brūhi,	3	
PA_cnd_2:3.5	Kena sotā pidhiyyare”.	3	
PA_cnd_2:4.1	“Yāni sotāni lokasmiṁ,	4	
PA_cnd_2:4.2	(ajitāti bhagavā)	4	
PA_cnd_2:4.3	Sati tesaṁ nivāraṇaṁ;	4	
PA_cnd_2:4.4	Sotānaṁ saṁvaraṁ brūmi,	4	
PA_cnd_2:4.5	Paññāyete pidhiyyare”.	4	
PA_cnd_2:5.1	“Paññā ceva sati cāpi,	5	
PA_cnd_2:5.2	(iccāyasmā ajito)	5	
PA_cnd_2:5.3	Nāmarūpañca mārisa;	5	
PA_cnd_2:5.4	Etaṁ me puṭṭho pabrūhi,	5	
PA_cnd_2:5.5	Katthetaṁ uparujjhati”.	5	
PA_cnd_2:6.1	“Yametaṁ pañhaṁ apucchi,	6	
PA_cnd_2:6.2	ajita taṁ vadāmi te;	6	
PA_cnd_2:6.3	Yattha nāmañca rūpañca,	6	
PA_cnd_2:6.4	asesaṁ uparujjhati;	6	
PA_cnd_2:6.5	Viññāṇassa nirodhena,	6	
PA_cnd_2:6.6	etthetaṁ uparujjhati”.	6	
PA_cnd_2:7.1	“Ye ca saṅkhātadhammāse,	7	
PA_cnd_2:7.2	ye ca sekhā puthū idha;	7	
PA_cnd_2:7.3	Tesaṁ me nipako iriyaṁ,	7	
PA_cnd_2:7.4	puṭṭho pabrūhi mārisa”.	7	
PA_cnd_2:8.1	“Kāmesu nābhigijjheyya,	8	
PA_cnd_2:8.2	Manasānāvilo siyā;	8	
PA_cnd_2:8.3	Kusalo sabbadhammānaṁ,	8	
PA_cnd_2:8.4	Sato bhikkhu paribbaje”ti.	8	
PA_cnd_2:8.5	Ajitamāṇavapucchā paṭhamā.	8	
PA_cnd_2:9.0	2. Tissametteyyamāṇavapucchā	9	
PA_cnd_2:9.1	“Kodha santusito loke,	9	
PA_cnd_2:9.2	(iccāyasmā tissametteyyo)	9	
PA_cnd_2:9.3	Kassa no santi iñjitā;	9	
PA_cnd_2:9.4	Ko ubhantamabhiññāya,	9	
PA_cnd_2:9.5	Majjhe mantā na lippati;	9	
PA_cnd_2:9.6	Kaṁ brūsi mahāpurisoti,	9	
PA_cnd_2:9.7	Ko idha sibbinimaccagā”.	9	
PA_cnd_2:10.1	“Kāmesu brahmacariyavā,	10	
PA_cnd_2:10.2	(metteyyāti bhagavā)	10	
PA_cnd_2:10.3	Vītataṇho sadā sato;	10	
PA_cnd_2:10.4	Saṅkhāya nibbuto bhikkhu,	10	
PA_cnd_2:10.5	Tassa no santi iñjitā.	10	
PA_cnd_2:11.1	So ubhantamabhiññāya,	11	
PA_cnd_2:11.2	Majjhe mantā na lippati;	11	
PA_cnd_2:11.3	Taṁ brūmi mahāpurisoti,	11	
PA_cnd_2:11.4	So idha sibbinimaccagā”ti.	11	
PA_cnd_2:11.5	Tissametteyyamāṇavapucchā dutiyā.	11	
PA_cnd_2:12.0	3. Puṇṇakamāṇavapucchā	12	
PA_cnd_2:12.1	“Anejaṁ mūladassāviṁ,	12	
PA_cnd_2:12.2	(iccāyasmā puṇṇako)	12	
PA_cnd_2:12.3	Atthi pañhena āgamaṁ;	12	
PA_cnd_2:12.4	Kiṁ nissitā isayo manujā,	12	
PA_cnd_2:12.5	Khattiyā brāhmaṇā devatānaṁ;	12	
PA_cnd_2:12.6	Yaññamakappayiṁsu puthūdha loke,	12	
PA_cnd_2:12.7	Pucchāmi taṁ bhagavā brūhi metaṁ”.	12	
PA_cnd_2:13.1	“Ye kecime isayo manujā,	13	
PA_cnd_2:13.2	(puṇṇakāti bhagavā)	13	
PA_cnd_2:13.3	Khattiyā brāhmaṇā devatānaṁ;	13	
PA_cnd_2:13.4	Yaññamakappayiṁsu puthūdha loke,	13	
PA_cnd_2:13.5	Āsīsamānā puṇṇaka itthattaṁ;	13	
PA_cnd_2:13.6	Jaraṁ sitā yaññamakappayiṁsu”.	13	
PA_cnd_2:14.1	“Ye kecime isayo manujā,	14	
PA_cnd_2:14.2	(iccāyasmā puṇṇako)	14	
PA_cnd_2:14.3	Khattiyā brāhmaṇā devatānaṁ;	14	
PA_cnd_2:14.4	Yaññamakappayiṁsu puthūdha loke,	14	
PA_cnd_2:14.5	Kaccisu te bhagavā yaññapathe appamattā;	14	
PA_cnd_2:14.6	Atāruṁ jātiñca jarañca mārisa,	14	
PA_cnd_2:14.7	Pucchāmi taṁ bhagavā brūhi metaṁ”.	14	
PA_cnd_2:15.1	“Āsīsanti thomayanti abhijappanti juhanti,	15	
PA_cnd_2:15.2	(puṇṇakāti bhagavā)	15	
PA_cnd_2:15.3	Kāmābhijappanti paṭicca lābhaṁ;	15	
PA_cnd_2:15.4	Te yājayogā bhavarāgarattā,	15	
PA_cnd_2:15.5	Nātariṁsu jātijaranti brūmi”.	15	
PA_cnd_2:16.1	“Te ce nātariṁsu yājayogā,	16	
PA_cnd_2:16.2	(iccāyasmā puṇṇako)	16	
PA_cnd_2:16.3	Yaññehi jātiñca jarañca mārisa;	16	
PA_cnd_2:16.4	Atha ko carahi devamanussaloke,	16	
PA_cnd_2:16.5	Atāri jātiñca jarañca mārisa;	16	
PA_cnd_2:16.6	Pucchāmi taṁ bhagavā brūhi metaṁ”.	16	
PA_cnd_2:17.1	“Saṅkhāya lokasmi paroparāni,	17	
PA_cnd_2:17.2	(puṇṇakāti bhagavā)	17	
PA_cnd_2:17.3	Yassiñjitaṁ natthi kuhiñci loke;	17	
PA_cnd_2:17.4	Santo vidhūmo anīgho nirāso,	17	
PA_cnd_2:17.5	Atāri so jātijaranti brūmī”ti.	17	
PA_cnd_2:17.6	Puṇṇakamāṇavapucchā tatiyā.	17	
PA_cnd_2:18.0	4. Mettagūmāṇavapucchā	18	
PA_cnd_2:18.1	“Pucchāmi taṁ bhagavā brūhi metaṁ,	18	
PA_cnd_2:18.2	(iccāyasmā mettagū)	18	
PA_cnd_2:18.3	Maññāmi taṁ vedaguṁ bhāvitattaṁ;	18	
PA_cnd_2:18.4	Kuto nu dukkhā samudāgatā ime,	18	
PA_cnd_2:18.5	Ye keci lokasmimanekarūpā”.	18	
PA_cnd_2:19.1	“Dukkhassa ve maṁ pabhavaṁ apucchasi,	19	
PA_cnd_2:19.2	(mettagūti bhagavā)	19	
PA_cnd_2:19.3	Taṁ te pavakkhāmi yathā pajānaṁ;	19	
PA_cnd_2:19.4	Upadhinidānā pabhavanti dukkhā,	19	
PA_cnd_2:19.5	Ye keci lokasmimanekarūpā.	19	
PA_cnd_2:20.1	Yo ve avidvā upadhiṁ karoti,	20	
PA_cnd_2:20.2	Punappunaṁ dukkhamupeti mando;	20	
PA_cnd_2:20.3	Tasmā pajānaṁ upadhiṁ na kayirā,	20	
PA_cnd_2:20.4	Dukkhassa jātippabhavānupassī”.	20	
PA_cnd_2:21.1	“Yaṁ taṁ apucchimha akittayī no,	21	
PA_cnd_2:21.2	Aññaṁ taṁ pucchāma tadiṅgha brūhi;	21	
PA_cnd_2:21.3	‘Kathaṁ nu dhīrā vitaranti oghaṁ,	21	
PA_cnd_2:21.4	Jātiṁ jaraṁ sokapariddavañca’;	21	
PA_cnd_2:21.5	Taṁ me muni sādhu viyākarohi,	21	
PA_cnd_2:21.6	Tathā hi te vidito esa dhammo”.	21	
PA_cnd_2:22.1	“Kittayissāmi te dhammaṁ,	22	
PA_cnd_2:22.2	(mettagūti bhagavā)	22	
PA_cnd_2:22.3	Diṭṭhe dhamme anītihaṁ;	22	
PA_cnd_2:22.4	Yaṁ viditvā sato caraṁ,	22	
PA_cnd_2:22.5	Tare loke visattikaṁ”.	22	
PA_cnd_2:23.1	“Tañcāhaṁ abhinandāmi,	23	
PA_cnd_2:23.2	mahesi dhammamuttamaṁ;	23	
PA_cnd_2:23.3	Yaṁ viditvā sato caraṁ,	23	
PA_cnd_2:23.4	tare loke visattikaṁ”.	23	
PA_cnd_2:24.1	“Yaṁ kiñci sampajānāsi,	24	
PA_cnd_2:24.2	(mettagūti bhagavā)	24	
PA_cnd_2:24.3	Uddhaṁ adho tiriyañcāpi majjhe;	24	
PA_cnd_2:24.4	Etesu nandiñca nivesanañca,	24	
PA_cnd_2:24.5	Panujja viññāṇaṁ bhave na tiṭṭhe.	24	
PA_cnd_2:25.1	Evaṁvihārī sato appamatto,	25	
PA_cnd_2:25.2	Bhikkhu caraṁ hitvā mamāyitāni;	25	
PA_cnd_2:25.3	Jātiṁ jaraṁ sokapariddavañca,	25	
PA_cnd_2:25.4	Idheva vidvā pajaheyya dukkhaṁ”.	25	
PA_cnd_2:26.1	“Etābhinandāmi vaco mahesino,	26	
PA_cnd_2:26.2	Sukittitaṁ gotamanūpadhīkaṁ;	26	
PA_cnd_2:26.3	Addhā hi bhagavā pahāsi dukkhaṁ,	26	
PA_cnd_2:26.4	Tathā hi te vidito esa dhammo.	26	
PA_cnd_2:27.1	Te cāpi nūnappajaheyyu dukkhaṁ,	27	
PA_cnd_2:27.2	Ye tvaṁ muni aṭṭhitaṁ ovadeyya;	27	
PA_cnd_2:27.3	Taṁ taṁ namassāmi samecca nāga,	27	
PA_cnd_2:27.4	Appeva maṁ bhagavā aṭṭhitaṁ ovadeyya”.	27	
PA_cnd_2:28.1	“Yaṁ brāhmaṇaṁ vedagumābhijaññā,	28	
PA_cnd_2:28.2	Akiñcanaṁ kāmabhave asattaṁ;	28	
PA_cnd_2:28.3	Addhā hi so oghamimaṁ atāri,	28	
PA_cnd_2:28.4	Tiṇṇo ca pāraṁ akhilo akaṅkho.	28	
PA_cnd_2:29.1	Vidvā ca yo vedagū naro idha,	29	
PA_cnd_2:29.2	Bhavābhave saṅgamimaṁ visajja;	29	
PA_cnd_2:29.3	So vītataṇho anīgho nirāso,	29	
PA_cnd_2:29.4	Atāri so jātijaranti brūmī”ti.	29	
PA_cnd_2:29.5	Mettagūmāṇavapucchā catutthī.	29	
PA_cnd_2:30.0	5. Dhotakamāṇavapucchā	30	
PA_cnd_2:30.1	“Pucchāmi taṁ bhagavā brūhi metaṁ,	30	
PA_cnd_2:30.2	(iccāyasmā dhotako)	30	
PA_cnd_2:30.3	Vācābhikaṅkhāmi mahesi tuyhaṁ;	30	
PA_cnd_2:30.4	Tava sutvāna nigghosaṁ,	30	
PA_cnd_2:30.5	Sikkhe nibbānamattano”.	30	
PA_cnd_2:31.1	“Tenahātappaṁ karohi,	31	
PA_cnd_2:31.2	(dhotakāti bhagavā)	31	
PA_cnd_2:31.3	Idheva nipako sato;	31	
PA_cnd_2:31.4	Ito sutvāna nigghosaṁ,	31	
PA_cnd_2:31.5	Sikkhe nibbānamattano”.	31	
PA_cnd_2:32.1	“Passāmahaṁ devamanussaloke,	32	
PA_cnd_2:32.2	Akiñcanaṁ brāhmaṇamiriyamānaṁ;	32	
PA_cnd_2:32.3	Taṁ taṁ namassāmi samantacakkhu,	32	
PA_cnd_2:32.4	Pamuñca maṁ sakka kathaṅkathāhi”.	32	
PA_cnd_2:33.1	“Nāhaṁ sahissāmi pamocanāya,	33	
PA_cnd_2:33.2	Kathaṅkathiṁ dhotaka kañci loke;	33	
PA_cnd_2:33.3	Dhammañca seṭṭhaṁ abhijānamāno,	33	
PA_cnd_2:33.4	Evaṁ tuvaṁ oghamimaṁ taresi”.	33	
PA_cnd_2:34.1	“Anusāsa brahme karuṇāyamāno,	34	
PA_cnd_2:34.2	Vivekadhammaṁ yamahaṁ vijaññaṁ;	34	
PA_cnd_2:34.3	Yathāhaṁ ākāsova abyāpajjamāno,	34	
PA_cnd_2:34.4	Idheva santo asito careyyaṁ”.	34	
PA_cnd_2:35.1	“Kittayissāmi te santiṁ,	35	
PA_cnd_2:35.2	(dhotakāti bhagavā)	35	
PA_cnd_2:35.3	Diṭṭhe dhamme anītihaṁ;	35	
PA_cnd_2:35.4	Yaṁ viditvā sato caraṁ,	35	
PA_cnd_2:35.5	Tare loke visattikaṁ”.	35	
PA_cnd_2:36.1	“Tañcāhaṁ abhinandāmi,	36	
PA_cnd_2:36.2	mahesi santimuttamaṁ;	36	
PA_cnd_2:36.3	Yaṁ viditvā sato caraṁ,	36	
PA_cnd_2:36.4	tare loke visattikaṁ”.	36	
PA_cnd_2:37.1	“Yaṁ kiñci sampajānāsi,	37	
PA_cnd_2:37.2	(dhotakāti bhagavā)	37	
PA_cnd_2:37.3	Uddhaṁ adho tiriyañcāpi majjhe;	37	
PA_cnd_2:37.4	Etaṁ viditvā saṅgoti loke,	37	
PA_cnd_2:37.5	Bhavābhavāya mākāsi taṇhan”ti.	37	
PA_cnd_2:37.6	Dhotakamāṇavapucchā pañcamī.	37	
PA_cnd_2:38.0	6. Upasīvamāṇavapucchā	38	
PA_cnd_2:38.1	“Eko ahaṁ sakka mahantamoghaṁ,	38	
PA_cnd_2:38.2	(iccāyasmā upasīvo)	38	
PA_cnd_2:38.3	Anissito no visahāmi tārituṁ;	38	
PA_cnd_2:38.4	Ārammaṇaṁ brūhi samantacakkhu,	38	
PA_cnd_2:38.5	Yaṁ nissito oghamimaṁ tareyyaṁ”.	38	
PA_cnd_2:39.1	“Ākiñcaññaṁ pekkhamāno satimā,	39	
PA_cnd_2:39.2	(upasīvāti bhagavā)	39	
PA_cnd_2:39.3	Natthīti nissāya tarassu oghaṁ;	39	
PA_cnd_2:39.4	Kāme pahāya virato kathāhi,	39	
PA_cnd_2:39.5	Taṇhakkhayaṁ nattamahābhipassa”.	39	
PA_cnd_2:40.1	“Sabbesu kāmesu yo vītarāgo,	40	
PA_cnd_2:40.2	(iccāyasmā upasīvo)	40	
PA_cnd_2:40.3	Ākiñcaññaṁ nissito hitvā maññaṁ;	40	
PA_cnd_2:40.4	Saññāvimokkhe paramedhimutto,	40	
PA_cnd_2:40.5	Tiṭṭhe nu so tattha anānuyāyī”.	40	
PA_cnd_2:41.1	“Sabbesu kāmesu yo vītarāgo,	41	
PA_cnd_2:41.2	(upasīvāti bhagavā)	41	
PA_cnd_2:41.3	Ākiñcaññaṁ nissito hitvā maññaṁ;	41	
PA_cnd_2:41.4	Saññāvimokkhe paramedhimutto,	41	
PA_cnd_2:41.5	Tiṭṭheyya so tattha anānuyāyī”.	41	
PA_cnd_2:42.1	“Tiṭṭhe ce so tattha anānuyāyī,	42	
PA_cnd_2:42.2	Pūgampi vassānaṁ samantacakkhu;	42	
PA_cnd_2:42.3	Tattheva so sītisiyā vimutto,	42	
PA_cnd_2:42.4	Cavetha viññāṇaṁ tathāvidhassa”.	42	
PA_cnd_2:43.1	“Acci yathā vātavegena khittā,	43	
PA_cnd_2:43.2	(upasīvāti bhagavā)	43	
PA_cnd_2:43.3	Atthaṁ paleti na upeti saṅkhaṁ;	43	
PA_cnd_2:43.4	Evaṁ munī nāmakāyā vimutto,	43	
PA_cnd_2:43.5	Atthaṁ paleti na upeti saṅkhaṁ”.	43	
PA_cnd_2:44.1	“Atthaṅgato so uda vā so natthi,	44	
PA_cnd_2:44.2	Udāhu ve sassatiyā arogo;	44	
PA_cnd_2:44.3	Taṁ me munī sādhu viyākarohi,	44	
PA_cnd_2:44.4	Tathā hi te vidito esa dhammo”.	44	
PA_cnd_2:45.1	“Atthaṅgatassa na pamāṇamatthi,	45	
PA_cnd_2:45.2	(upasīvāti bhagavā)	45	
PA_cnd_2:45.3	Yena naṁ vajjuṁ taṁ tassa natthi;	45	
PA_cnd_2:45.4	Sabbesu dhammesu samūhatesu,	45	
PA_cnd_2:45.5	Samūhatā vādapathāpi sabbe”ti.	45	
PA_cnd_2:45.6	Upasīvamāṇavapucchā chaṭṭhī.	45	
PA_cnd_2:46.0	7. Nandamāṇavapucchā	46	
PA_cnd_2:46.1	“Santi loke munayo,	46	
PA_cnd_2:46.2	(iccāyasmā nando)	46	
PA_cnd_2:46.3	Janā vadanti tayidaṁ kathaṁsu;	46	
PA_cnd_2:46.4	Ñāṇūpapannaṁ muni no vadanti,	46	
PA_cnd_2:46.5	Udāhu ve jīvitenūpapannaṁ”.	46	
PA_cnd_2:47.1	“Na diṭṭhiyā na sutiyā na ñāṇena,	47	
PA_cnd_2:47.2	Munīdha nanda kusalā vadanti;	47	
PA_cnd_2:47.3	Visenikatvā anīghā nirāsā,	47	
PA_cnd_2:47.4	Caranti ye te munayoti brūmi”.	47	
PA_cnd_2:48.1	“Ye kecime samaṇabrāhmaṇāse,	48	
PA_cnd_2:48.2	(iccāyasmā nando)	48	
PA_cnd_2:48.3	Diṭṭhassutenāpi vadanti suddhiṁ;	48	
PA_cnd_2:48.4	Sīlabbatenāpi vadanti suddhiṁ,	48	
PA_cnd_2:48.5	Anekarūpena vadanti suddhiṁ;	48	
PA_cnd_2:48.6	Kaccissu te bhagavā tattha yatā carantā,	48	
PA_cnd_2:48.7	Atāru jātiñca jarañca mārisa;	48	
PA_cnd_2:48.8	Pucchāmi taṁ bhagavā brūhi metaṁ”.	48	
PA_cnd_2:49.1	“Ye kecime samaṇabrāhmaṇāse,	49	
PA_cnd_2:49.2	(nandāti bhagavā)	49	
PA_cnd_2:49.3	Diṭṭhassutenāpi vadanti suddhiṁ;	49	
PA_cnd_2:49.4	Sīlabbatenāpi vadanti suddhiṁ,	49	
PA_cnd_2:49.5	Anekarūpena vadanti suddhiṁ;	49	
PA_cnd_2:49.6	Kiñcāpi te tattha yatā caranti,	49	
PA_cnd_2:49.7	Nātariṁsu jātijaranti brūmi”.	49	
PA_cnd_2:50.1	“Ye kecime samaṇabrāhmaṇāse,	50	
PA_cnd_2:50.2	(iccāyasmā nando)	50	
PA_cnd_2:50.3	Diṭṭhassutenāpi vadanti suddhiṁ;	50	
PA_cnd_2:50.4	Sīlabbatenāpi vadanti suddhiṁ,	50	
PA_cnd_2:50.5	Anekarūpena vadanti suddhiṁ;	50	
PA_cnd_2:50.6	Te ce muni brūsi anoghatiṇṇe,	50	
PA_cnd_2:50.7	Atha ko carahi devamanussaloke;	50	
PA_cnd_2:50.8	Atāri jātiñca jarañca mārisa,	50	
PA_cnd_2:50.9	Pucchāmi taṁ bhagavā brūhi metaṁ”.	50	
PA_cnd_2:51.1	“Nāhaṁ sabbe samaṇabrāhmaṇāse,	51	
PA_cnd_2:51.2	(nandāti bhagavā)	51	
PA_cnd_2:51.3	Jātijarāya nivutāti brūmi;	51	
PA_cnd_2:51.4	Ye sīdha diṭṭhaṁ va sutaṁ mutaṁ vā,	51	
PA_cnd_2:51.5	Sīlabbataṁ vāpi pahāya sabbaṁ;	51	
PA_cnd_2:51.6	Anekarūpampi pahāya sabbaṁ,	51	
PA_cnd_2:51.7	Taṇhaṁ pariññāya anāsavāse;	51	
PA_cnd_2:51.8	Te ve narā oghatiṇṇāti brūmi”.	51	
PA_cnd_2:52.1	“Etābhinandāmi vaco mahesino,	52	
PA_cnd_2:52.2	Sukittitaṁ gotamanūpadhīkaṁ;	52	
PA_cnd_2:52.3	Ye sīdha diṭṭhaṁ va sutaṁ mutaṁ vā,	52	
PA_cnd_2:52.4	Sīlabbataṁ vāpi pahāya sabbaṁ;	52	
PA_cnd_2:52.5	Anekarūpampi pahāya sabbaṁ,	52	
PA_cnd_2:52.6	Taṇhaṁ pariññāya anāsavāse;	52	
PA_cnd_2:52.7	Ahampi te oghatiṇṇāti brūmī”ti.	52	
PA_cnd_2:52.8	Nandamāṇavapucchā sattamā.	52	
PA_cnd_2:53.0	8. Hemakamāṇavapucchā	53	
PA_cnd_2:53.1	“Ye me pubbe viyākaṁsu,	53	
PA_cnd_2:53.2	(iccāyasmā hemako)	53	
PA_cnd_2:53.3	Huraṁ gotamasāsanā;	53	
PA_cnd_2:53.4	Iccāsi iti bhavissati,	53	
PA_cnd_2:53.5	Sabbaṁ taṁ itihītihaṁ;	53	
PA_cnd_2:53.6	Sabbaṁ taṁ takkavaḍḍhanaṁ,	53	
PA_cnd_2:53.7	Nāhaṁ tattha abhiramiṁ.	53	
PA_cnd_2:54.1	Tvañca me dhammamakkhāhi,	54	
PA_cnd_2:54.2	taṇhānigghātanaṁ muni;	54	
PA_cnd_2:54.3	Yaṁ viditvā sato caraṁ,	54	
PA_cnd_2:54.4	tare loke visattikaṁ”.	54	
PA_cnd_2:55.1	“Idha diṭṭhasutamutaviññātesu,	55	
PA_cnd_2:55.2	Piyarūpesu hemaka;	55	
PA_cnd_2:55.3	Chandarāgavinodanaṁ,	55	
PA_cnd_2:55.4	Nibbānapadamaccutaṁ.	55	
PA_cnd_2:56.1	Etadaññāya ye satā,	56	
PA_cnd_2:56.2	Diṭṭhadhammābhinibbutā;	56	
PA_cnd_2:56.3	Upasantā ca te sadā,	56	
PA_cnd_2:56.4	Tiṇṇā loke visattikan”ti.	56	
PA_cnd_2:56.5	Hemakamāṇavapucchā aṭṭhamā.	56	
PA_cnd_2:57.0	9. Todeyyamāṇavapucchā	57	
PA_cnd_2:57.1	“Yasmiṁ kāmā na vasanti,	57	
PA_cnd_2:57.2	(iccāyasmā todeyyo)	57	
PA_cnd_2:57.3	Taṇhā yassa na vijjati;	57	
PA_cnd_2:57.4	Kathaṅkathā ca yo tiṇṇo,	57	
PA_cnd_2:57.5	Vimokkho tassa kīdiso”.	57	
PA_cnd_2:58.1	“Yasmiṁ kāmā na vasanti,	58	
PA_cnd_2:58.2	(todeyyāti bhagavā)	58	
PA_cnd_2:58.3	Taṇhā yassa na vijjati;	58	
PA_cnd_2:58.4	Kathaṅkathā ca yo tiṇṇo,	58	
PA_cnd_2:58.5	Vimokkho tassa nāparo”.	58	
PA_cnd_2:59.1	“Nirāsaso so uda āsasāno,	59	
PA_cnd_2:59.2	Paññāṇavā so uda paññakappī;	59	
PA_cnd_2:59.3	Muniṁ ahaṁ sakka yathā vijaññaṁ,	59	
PA_cnd_2:59.4	Taṁ me viyācikkha samantacakkhu”.	59	
PA_cnd_2:60.1	“Nirāsaso so na ca āsasāno,	60	
PA_cnd_2:60.2	Paññāṇavā so na ca paññakappī;	60	
PA_cnd_2:60.3	Evampi todeyya muniṁ vijāna,	60	
PA_cnd_2:60.4	Akiñcanaṁ kāmabhave asattan”ti.	60	
PA_cnd_2:60.5	Todeyyamāṇavapucchā navamā.	60	
PA_cnd_2:61.0	10. Kappamāṇavapucchā	61	
PA_cnd_2:61.1	“Majjhe sarasmiṁ tiṭṭhataṁ,	61	
PA_cnd_2:61.2	(iccāyasmā kappo)	61	
PA_cnd_2:61.3	Oghe jāte mahabbhaye;	61	
PA_cnd_2:61.4	Jarāmaccuparetānaṁ,	61	
PA_cnd_2:61.5	Dīpaṁ pabrūhi mārisa;	61	
PA_cnd_2:61.6	Tvañca me dīpamakkhāhi,	61	
PA_cnd_2:61.7	Yathāyidaṁ nāparaṁ siyā”.	61	
PA_cnd_2:62.1	“Majjhe sarasmiṁ tiṭṭhataṁ,	62	
PA_cnd_2:62.2	(kappāti bhagavā)	62	
PA_cnd_2:62.3	Oghe jāte mahabbhaye;	62	
PA_cnd_2:62.4	Jarāmaccuparetānaṁ,	62	
PA_cnd_2:62.5	Dīpaṁ pabrūmi kappa te.	62	
PA_cnd_2:63.1	Akiñcanaṁ anādānaṁ,	63	
PA_cnd_2:63.2	etaṁ dīpaṁ anāparaṁ;	63	
PA_cnd_2:63.3	Nibbānaṁ iti naṁ brūmi,	63	
PA_cnd_2:63.4	jarāmaccuparikkhayaṁ.	63	
PA_cnd_2:64.1	Etadaññāya ye satā,	64	
PA_cnd_2:64.2	Diṭṭhadhammābhinibbutā;	64	
PA_cnd_2:64.3	Na te māravasānugā,	64	
PA_cnd_2:64.4	Na te mārassa paddhagū”ti.	64	
PA_cnd_2:64.5	Kappamāṇavapucchā dasamā.	64	
PA_cnd_2:65.0	11. Jatukaṇṇimāṇavapucchā	65	
PA_cnd_2:65.1	“Sutvānahaṁ vīramakāmakāmiṁ,	65	
PA_cnd_2:65.2	(iccāyasmā jatukaṇṇi)	65	
PA_cnd_2:65.3	Oghātigaṁ puṭṭhumakāmamāgamaṁ;	65	
PA_cnd_2:65.4	Santipadaṁ brūhi sahajanetta,	65	
PA_cnd_2:65.5	Yathātacchaṁ bhagavā brūhi metaṁ.	65	
PA_cnd_2:66.1	Bhagavā hi kāme abhibhuyya iriyati,	66	
PA_cnd_2:66.2	Ādiccova pathaviṁ tejī tejasā;	66	
PA_cnd_2:66.3	Parittapaññassa me bhūripañña,	66	
PA_cnd_2:66.4	Ācikkha dhammaṁ yamahaṁ vijaññaṁ;	66	
PA_cnd_2:66.5	Jātijarāya idha vippahānaṁ”.	66	
PA_cnd_2:67.1	“Kāmesu vinaya gedhaṁ,	67	
PA_cnd_2:67.2	(jatukaṇṇīti bhagavā)	67	
PA_cnd_2:67.3	Nekkhammaṁ daṭṭhu khemato;	67	
PA_cnd_2:67.4	Uggahitaṁ nirattaṁ vā,	67	
PA_cnd_2:67.5	Mā te vijjittha kiñcanaṁ.	67	
PA_cnd_2:68.1	Yaṁ pubbe taṁ visosehi,	68	
PA_cnd_2:68.2	pacchā te māhu kiñcanaṁ;	68	
PA_cnd_2:68.3	Majjhe ce no gahessasi,	68	
PA_cnd_2:68.4	upasanto carissasi.	68	
PA_cnd_2:69.1	Sabbaso nāmarūpasmiṁ,	69	
PA_cnd_2:69.2	Vītagedhassa brāhmaṇa;	69	
PA_cnd_2:69.3	Āsavāssa na vijjanti,	69	
PA_cnd_2:69.4	Yehi maccuvasaṁ vaje”ti.	69	
PA_cnd_2:69.5	Jatukaṇṇimāṇavapucchā ekādasamā.	69	
PA_cnd_2:70.0	12. Bhadrāvudhamāṇavapucchā	70	
PA_cnd_2:70.1	“Okañjahaṁ taṇhacchidaṁ anejaṁ,	70	
PA_cnd_2:70.2	(iccāyasmā bhadrāvudho)	70	
PA_cnd_2:70.3	Nandiñjahaṁ oghatiṇṇaṁ vimuttaṁ;	70	
PA_cnd_2:70.4	Kappañjahaṁ abhiyāce sumedhaṁ,	70	
PA_cnd_2:70.5	Sutvāna nāgassa apanamissanti ito.	70	
PA_cnd_2:71.1	Nānājanā janapadehi saṅgatā,	71	
PA_cnd_2:71.2	Tava vīra vākyaṁ abhikaṅkhamānā;	71	
PA_cnd_2:71.3	Tesaṁ tuvaṁ sādhu viyākarohi,	71	
PA_cnd_2:71.4	Tathā hi te vidito esa dhammo”.	71	
PA_cnd_2:72.1	“Ādānataṇhaṁ vinayetha sabbaṁ,	72	
PA_cnd_2:72.2	(bhadrāvudhāti bhagavā)	72	
PA_cnd_2:72.3	Uddhaṁ adho tiriyañcāpi majjhe;	72	
PA_cnd_2:72.4	Yaṁ yañhi lokasmimupādiyanti,	72	
PA_cnd_2:72.5	Teneva māro anveti jantuṁ.	72	
PA_cnd_2:73.1	Tasmā pajānaṁ na upādiyetha,	73	
PA_cnd_2:73.2	Bhikkhu sato kiñcanaṁ sabbaloke;	73	
PA_cnd_2:73.3	Ādānasatte iti pekkhamāno,	73	
PA_cnd_2:73.4	Pajaṁ imaṁ maccudheyye visattan”ti.	73	
PA_cnd_2:73.5	Bhadrāvudhamāṇavapucchā dvādasamā.	73	
PA_cnd_2:74.0	13. Udayamāṇavapucchā	74	
PA_cnd_2:74.1	“Jhāyiṁ virajamāsīnaṁ,	74	
PA_cnd_2:74.2	(iccāyasmā udayo)	74	
PA_cnd_2:74.3	Katakiccaṁ anāsavaṁ;	74	
PA_cnd_2:74.4	Pāraguṁ sabbadhammānaṁ,	74	
PA_cnd_2:74.5	Atthi pañhena āgamaṁ;	74	
PA_cnd_2:74.6	Aññāvimokkhaṁ pabrūhi,	74	
PA_cnd_2:74.7	Avijjāya pabhedanaṁ”.	74	
PA_cnd_2:75.1	“Pahānaṁ kāmacchandānaṁ,	75	
PA_cnd_2:75.2	(udayāti bhagavā)	75	
PA_cnd_2:75.3	Domanassāna cūbhayaṁ;	75	
PA_cnd_2:75.4	Thinassa ca panūdanaṁ,	75	
PA_cnd_2:75.5	Kukkuccānaṁ nivāraṇaṁ.	75	
PA_cnd_2:76.1	Upekkhāsatisaṁsuddhaṁ,	76	
PA_cnd_2:76.2	dhammatakkapurejavaṁ;	76	
PA_cnd_2:76.3	Aññāvimokkhaṁ pabrūmi,	76	
PA_cnd_2:76.4	avijjāya pabhedanaṁ”.	76	
PA_cnd_2:77.1	“Kiṁsu saṁyojano loko,	77	
PA_cnd_2:77.2	kiṁsu tassa vicāraṇaṁ;	77	
PA_cnd_2:77.3	Kissassa vippahānena,	77	
PA_cnd_2:77.4	nibbānaṁ iti vuccati”.	77	
PA_cnd_2:78.1	“Nandisaṁyojano loko,	78	
PA_cnd_2:78.2	vitakkassa vicāraṇaṁ;	78	
PA_cnd_2:78.3	Taṇhāya vippahānena,	78	
PA_cnd_2:78.4	nibbānaṁ iti vuccati”.	78	
PA_cnd_2:79.1	“Kathaṁ satassa carato,	79	
PA_cnd_2:79.2	viññāṇaṁ uparujjhati;	79	
PA_cnd_2:79.3	Bhagavantaṁ puṭṭhumāgamma,	79	
PA_cnd_2:79.4	taṁ suṇoma vaco tava”.	79	
PA_cnd_2:80.1	“Ajjhattañca bahiddhā ca,	80	
PA_cnd_2:80.2	Vedanaṁ nābhinandato;	80	
PA_cnd_2:80.3	Evaṁ satassa carato,	80	
PA_cnd_2:80.4	Viññāṇaṁ uparujjhatī”ti.	80	
PA_cnd_2:80.5	Udayamāṇavapucchā terasamā.	80	
PA_cnd_2:81.0	14. Posālamāṇavapucchā	81	
PA_cnd_2:81.1	“Yo atītaṁ ādisati,	81	
PA_cnd_2:81.2	(iccāyasmā posālo)	81	
PA_cnd_2:81.3	Anejo chinnasaṁsayo;	81	
PA_cnd_2:81.4	Pāraguṁ sabbadhammānaṁ,	81	
PA_cnd_2:81.5	Atthi pañhena āgamaṁ.	81	
PA_cnd_2:82.1	Vibhūtarūpasaññissa,	82	
PA_cnd_2:82.2	sabbakāyappahāyino;	82	
PA_cnd_2:82.3	Ajjhattañca bahiddhā ca,	82	
PA_cnd_2:82.4	natthi kiñcīti passato;	82	
PA_cnd_2:82.5	Ñāṇaṁ sakkānupucchāmi,	82	
PA_cnd_2:82.6	kathaṁ neyyo tathāvidho”.	82	
PA_cnd_2:83.1	“Viññāṇaṭṭhitiyo sabbā,	83	
PA_cnd_2:83.2	(posālāti bhagavā)	83	
PA_cnd_2:83.3	Abhijānaṁ tathāgato;	83	
PA_cnd_2:83.4	Tiṭṭhantamenaṁ jānāti,	83	
PA_cnd_2:83.5	Vimuttaṁ tapparāyaṇaṁ.	83	
PA_cnd_2:84.1	Ākiñcaññasambhavaṁ ñatvā,	84	
PA_cnd_2:84.2	Nandī saṁyojanaṁ iti;	84	
PA_cnd_2:84.3	Evametaṁ abhiññāya,	84	
PA_cnd_2:84.4	Tato tattha vipassati;	84	
PA_cnd_2:84.5	Etaṁ ñāṇaṁ tathaṁ tassa,	84	
PA_cnd_2:84.6	Brāhmaṇassa vusīmato”ti.	84	
PA_cnd_2:84.7	Posālamāṇavapucchā cuddasamā.	84	
PA_cnd_2:85.0	15. Mogharājamāṇavapucchā	85	
PA_cnd_2:85.1	“Dvāhaṁ sakkaṁ apucchissaṁ,	85	
PA_cnd_2:85.2	(iccāyasmā mogharājā)	85	
PA_cnd_2:85.3	Na me byākāsi cakkhumā;	85	
PA_cnd_2:85.4	Yāvatatiyañca devīsi,	85	
PA_cnd_2:85.5	Byākarotīti me sutaṁ.	85	
PA_cnd_2:86.1	Ayaṁ loko paro loko,	86	
PA_cnd_2:86.2	brahmaloko sadevako;	86	
PA_cnd_2:86.3	Diṭṭhiṁ te nābhijānāti,	86	
PA_cnd_2:86.4	gotamassa yasassino.	86	
PA_cnd_2:87.1	Evaṁ abhikkantadassāviṁ,	87	
PA_cnd_2:87.2	atthi pañhena āgamaṁ;	87	
PA_cnd_2:87.3	Kathaṁ lokaṁ avekkhantaṁ,	87	
PA_cnd_2:87.4	maccurājā na passati”.	87	
PA_cnd_2:88.1	“Suññato lokaṁ avekkhassu,	88	
PA_cnd_2:88.2	Mogharāja sadā sato;	88	
PA_cnd_2:88.3	Attānudiṭṭhiṁ ūhacca,	88	
PA_cnd_2:88.4	Evaṁ maccutaro siyā;	88	
PA_cnd_2:88.5	Evaṁ lokaṁ avekkhantaṁ,	88	
PA_cnd_2:88.6	Maccurājā na passatī”ti.	88	
PA_cnd_2:88.7	Mogharājamāṇavapucchā pannarasamā.	88	
PA_cnd_2:89.0	16. Piṅgiyamāṇavapucchā	89	
PA_cnd_2:89.1	“Jiṇṇohamasmi abalo vītavaṇṇo,	89	
PA_cnd_2:89.2	(iccāyasmā piṅgiyo)	89	
PA_cnd_2:89.3	Nettā na suddhā savanaṁ na phāsu;	89	
PA_cnd_2:89.4	Māhaṁ nassaṁ momuho antarāva,	89	
PA_cnd_2:89.5	Ācikkha dhammaṁ yamahaṁ vijaññaṁ;	89	
PA_cnd_2:89.6	Jātijarāya idha vippahānaṁ”.	89	
PA_cnd_2:90.1	“Disvāna rūpesu vihaññamāne,	90	
PA_cnd_2:90.2	(piṅgiyāti bhagavā)	90	
PA_cnd_2:90.3	Ruppanti rūpesu janā pamattā;	90	
PA_cnd_2:90.4	Tasmā tuvaṁ piṅgiya appamatto,	90	
PA_cnd_2:90.5	Jahassu rūpaṁ apunabbhavāya”.	90	
PA_cnd_2:91.1	“Disā catasso vidisā catasso,	91	
PA_cnd_2:91.2	Uddhaṁ adho dasa disā imāyo;	91	
PA_cnd_2:91.3	Na tuyhaṁ adiṭṭhaṁ asutaṁ amutaṁ,	91	
PA_cnd_2:91.4	Atho aviññātaṁ kiñcanamatthi loke;	91	
PA_cnd_2:91.5	Ācikkha dhammaṁ yamahaṁ vijaññaṁ,	91	
PA_cnd_2:91.6	Jātijarāya idha vippahānaṁ”.	91	
PA_cnd_2:92.1	“Taṇhādhipanne manuje pekkhamāno,	92	
PA_cnd_2:92.2	(piṅgiyāti bhagavā)	92	
PA_cnd_2:92.3	Santāpajāte jarasā parete;	92	
PA_cnd_2:92.4	Tasmā tuvaṁ piṅgiya appamatto,	92	
PA_cnd_2:92.5	Jahassu taṇhaṁ apunabbhavāyā”ti.	92	
PA_cnd_2:92.6	Piṅgiyamāṇavapucchā soḷasamā.	92	
