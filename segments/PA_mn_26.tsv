segmentnr	original	folio	analyzed
PA_mn_26:0.1	Majjhima Nikāya 26	0	
PA_mn_26:0.2	Pāsarāsisutta	0	
PA_mn_26:1.1	Evaṁ me sutaṁ—	1	
PA_mn_26:1.2	ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme.	1	
PA_mn_26:2.1	Atha kho bhagavā pubbaṇhasamayaṁ nivāsetvā pattacīvaramādāya sāvatthiṁ piṇḍāya pāvisi.	2	
PA_mn_26:2.2	Atha kho sambahulā bhikkhū yenāyasmā ānando tenupasaṅkamiṁsu; upasaṅkamitvā āyasmantaṁ ānandaṁ etadavocuṁ:	2	
PA_mn_26:2.3	“cirassutā no, āvuso ānanda, bhagavato sammukhā dhammī kathā.	2	
PA_mn_26:2.4	Sādhu mayaṁ, āvuso ānanda, labheyyāma bhagavato sammukhā dhammiṁ kathaṁ savanāyā”ti.	2	
PA_mn_26:2.5	“Tena hāyasmanto yena rammakassa brāhmaṇassa assamo tenupasaṅkamatha;	2	
PA_mn_26:2.6	appeva nāma labheyyātha bhagavato sammukhā dhammiṁ kathaṁ savanāyā”ti.	2	
PA_mn_26:2.7	“Evamāvuso”ti kho te bhikkhū āyasmato ānandassa paccassosuṁ.	2	
PA_mn_26:3.1	Atha kho bhagavā sāvatthiyaṁ piṇḍāya caritvā pacchābhattaṁ piṇḍapātapaṭikkanto āyasmantaṁ ānandaṁ āmantesi:	3	
PA_mn_26:3.2	“āyāmānanda, yena pubbārāmo migāramātupāsādo tenupasaṅkamissāma divāvihārāyā”ti.	3	
PA_mn_26:3.3	“Evaṁ, bhante”ti kho āyasmā ānando bhagavato paccassosi.	3	
PA_mn_26:3.4	Atha kho bhagavā āyasmatā ānandena saddhiṁ yena pubbārāmo migāramātupāsādo tenupasaṅkami divāvihārāya.	3	
PA_mn_26:3.5	Atha kho bhagavā sāyanhasamayaṁ paṭisallānā vuṭṭhito āyasmantaṁ ānandaṁ āmantesi:	3	
PA_mn_26:3.6	“āyāmānanda, yena pubbakoṭṭhako tenupasaṅkamissāma gattāni parisiñcitun”ti.	3	
PA_mn_26:3.7	“Evaṁ, bhante”ti kho āyasmā ānando bhagavato paccassosi.	3	
PA_mn_26:3.8	Atha kho bhagavā āyasmatā ānandena saddhiṁ yena pubbakoṭṭhako tenupasaṅkami gattāni parisiñcituṁ.	3	
PA_mn_26:3.9	Pubbakoṭṭhake gattāni parisiñcitvā paccuttaritvā ekacīvaro aṭṭhāsi gattāni pubbāpayamāno.	3	
PA_mn_26:3.10	Atha kho āyasmā ānando bhagavantaṁ etadavoca:	3	
PA_mn_26:3.11	“ayaṁ, bhante, rammakassa brāhmaṇassa assamo avidūre.	3	
PA_mn_26:3.12	Ramaṇīyo, bhante, rammakassa brāhmaṇassa assamo;	3	
PA_mn_26:3.13	pāsādiko, bhante, rammakassa brāhmaṇassa assamo.	3	
PA_mn_26:3.14	Sādhu, bhante, bhagavā yena rammakassa brāhmaṇassa assamo tenupasaṅkamatu anukampaṁ upādāyā”ti.	3	
PA_mn_26:3.15	Adhivāsesi bhagavā tuṇhībhāvena.	3	
PA_mn_26:4.1	Atha kho bhagavā yena rammakassa brāhmaṇassa assamo tenupasaṅkami.	4	
PA_mn_26:4.2	Tena kho pana samayena sambahulā bhikkhū rammakassa brāhmaṇassa assame dhammiyā kathāya sannisinnā honti.	4	
PA_mn_26:4.3	Atha kho bhagavā bahidvārakoṭṭhake aṭṭhāsi kathāpariyosānaṁ āgamayamāno.	4	
PA_mn_26:4.4	Atha kho bhagavā kathāpariyosānaṁ viditvā ukkāsitvā aggaḷaṁ ākoṭesi.	4	
PA_mn_26:4.5	Vivariṁsu kho te bhikkhū bhagavato dvāraṁ.	4	
PA_mn_26:4.6	Atha kho bhagavā rammakassa brāhmaṇassa assamaṁ pavisitvā paññatte āsane nisīdi.	4	
PA_mn_26:4.7	Nisajja kho bhagavā bhikkhū āmantesi:	4	
PA_mn_26:4.8	“kāya nuttha, bhikkhave, etarahi kathāya sannisinnā? Kā ca pana vo antarākathā vippakatā”ti?	4	
PA_mn_26:4.9	“Bhagavantameva kho no, bhante, ārabbha dhammī kathā vippakatā, atha bhagavā anuppatto”ti.	4	
PA_mn_26:4.10	“Sādhu, bhikkhave.	4	
PA_mn_26:4.11	Etaṁ kho, bhikkhave, tumhākaṁ patirūpaṁ kulaputtānaṁ saddhā agārasmā anagāriyaṁ pabbajitānaṁ yaṁ tumhe dhammiyā kathāya sannisīdeyyātha.	4	
PA_mn_26:4.12	Sannipatitānaṁ vo, bhikkhave, dvayaṁ karaṇīyaṁ—	4	
PA_mn_26:4.13	dhammī vā kathā, ariyo vā tuṇhībhāvo.	4	
PA_mn_26:5.1	Dvemā, bhikkhave, pariyesanā—	5	
PA_mn_26:5.2	ariyā ca pariyesanā, anariyā ca pariyesanā.	5	
PA_mn_26:5.3	Katamā ca, bhikkhave, anariyā pariyesanā?	5	
PA_mn_26:5.4_0	Idha, bhikkhave, ekacco attanā jātidhammo samāno jātidhammaṁyeva pariyesati, attanā	5	
PA_mn_26:5.4_1	jarādhammo samāno jarādhammaṁyeva pariyesati, attanā byādhidhammo samāno byādhidhammaṁyeva	5	
PA_mn_26:5.4_2	pariyesati, attanā maraṇadhammo samāno maraṇadhammaṁyeva pariyesati, attanā sokadhammo	5	
PA_mn_26:5.4_3	samāno sokadhammaṁyeva pariyesati, attanā saṅkilesadhammo samāno saṅkilesadhammaṁyeva pariyesati.	5	
PA_mn_26:6.1	Kiñca, bhikkhave, jātidhammaṁ vadetha?	6	
PA_mn_26:6.2	Puttabhariyaṁ, bhikkhave, jātidhammaṁ, dāsidāsaṁ jātidhammaṁ, ajeḷakaṁ jātidhammaṁ, kukkuṭasūkaraṁ jātidhammaṁ, hatthigavāssavaḷavaṁ jātidhammaṁ, jātarūparajataṁ jātidhammaṁ.	6	
PA_mn_26:6.3	Jātidhammā hete, bhikkhave, upadhayo.	6	
PA_mn_26:6.4	Etthāyaṁ gathito mucchito ajjhāpanno attanā jātidhammo samāno jātidhammaṁyeva pariyesati.	6	
PA_mn_26:7.1	Kiñca, bhikkhave, jarādhammaṁ vadetha?	7	
PA_mn_26:7.2	Puttabhariyaṁ, bhikkhave, jarādhammaṁ, dāsidāsaṁ jarādhammaṁ, ajeḷakaṁ jarādhammaṁ, kukkuṭasūkaraṁ jarādhammaṁ, hatthigavāssavaḷavaṁ jarādhammaṁ, jātarūparajataṁ jarādhammaṁ.	7	
PA_mn_26:7.3	Jarādhammā hete, bhikkhave, upadhayo.	7	
PA_mn_26:7.4	Etthāyaṁ gathito mucchito ajjhāpanno attanā jarādhammo samāno jarādhammaṁyeva pariyesati.	7	
PA_mn_26:8.1	Kiñca, bhikkhave, byādhidhammaṁ vadetha?	8	
PA_mn_26:8.2	Puttabhariyaṁ, bhikkhave, byādhidhammaṁ, dāsidāsaṁ byādhidhammaṁ, ajeḷakaṁ byādhidhammaṁ, kukkuṭasūkaraṁ byādhidhammaṁ, hatthigavāssavaḷavaṁ byādhidhammaṁ.	8	
PA_mn_26:8.3	Byādhidhammā hete, bhikkhave, upadhayo.	8	
PA_mn_26:8.4	Etthāyaṁ gathito mucchito ajjhāpanno attanā byādhidhammo samāno byādhidhammaṁyeva pariyesati.	8	
PA_mn_26:9.1	Kiñca, bhikkhave, maraṇadhammaṁ vadetha?	9	
PA_mn_26:9.2	Puttabhariyaṁ, bhikkhave, maraṇadhammaṁ, dāsidāsaṁ maraṇadhammaṁ, ajeḷakaṁ maraṇadhammaṁ, kukkuṭasūkaraṁ maraṇadhammaṁ, hatthigavāssavaḷavaṁ maraṇadhammaṁ.	9	
PA_mn_26:9.3	Maraṇadhammā hete, bhikkhave, upadhayo.	9	
PA_mn_26:9.4	Etthāyaṁ gathito mucchito ajjhāpanno attanā maraṇadhammo samāno maraṇadhammaṁyeva pariyesati.	9	
PA_mn_26:10.1	Kiñca, bhikkhave, sokadhammaṁ vadetha?	10	
PA_mn_26:10.2	Puttabhariyaṁ, bhikkhave, sokadhammaṁ, dāsidāsaṁ sokadhammaṁ, ajeḷakaṁ sokadhammaṁ, kukkuṭasūkaraṁ sokadhammaṁ, hatthigavāssavaḷavaṁ sokadhammaṁ.	10	
PA_mn_26:10.3	Sokadhammā hete, bhikkhave, upadhayo.	10	
PA_mn_26:10.4	Etthāyaṁ gathito mucchito ajjhāpanno attanā sokadhammo samāno sokadhammaṁyeva pariyesati.	10	
PA_mn_26:11.1	Kiñca, bhikkhave, saṅkilesadhammaṁ vadetha?	11	
PA_mn_26:11.2_0	Puttabhariyaṁ, bhikkhave, saṅkilesadhammaṁ, dāsidāsaṁ saṅkilesadhammaṁ, ajeḷakaṁ	11	
PA_mn_26:11.2_1	saṅkilesadhammaṁ, kukkuṭasūkaraṁ saṅkilesadhammaṁ, hatthigavāssavaḷavaṁ saṅkilesadhammaṁ,	11	
PA_mn_26:11.2_2	jātarūparajataṁ saṅkilesadhammaṁ.	11	
PA_mn_26:11.3	Saṅkilesadhammā hete, bhikkhave, upadhayo.	11	
PA_mn_26:11.4	Etthāyaṁ gathito mucchito ajjhāpanno attanā saṅkilesadhammo samāno saṅkilesadhammaṁyeva pariyesati.	11	
PA_mn_26:11.5	Ayaṁ, bhikkhave, anariyā pariyesanā.	11	
PA_mn_26:12.1	Katamā ca, bhikkhave, ariyā pariyesanā?	12	
PA_mn_26:12.2_0	Idha, bhikkhave, ekacco attanā jātidhammo samāno jātidhamme ādīnavaṁ viditvā ajātaṁ	12	
PA_mn_26:12.2_1	anuttaraṁ yogakkhemaṁ nibbānaṁ pariyesati, attanā jarādhammo samāno jarādhamme ādīnavaṁ	12	
PA_mn_26:12.2_2	viditvā ajaraṁ anuttaraṁ yogakkhemaṁ nibbānaṁ pariyesati, attanā byādhidhammo samāno	12	
PA_mn_26:12.2_3	byādhidhamme ādīnavaṁ viditvā abyādhiṁ anuttaraṁ yogakkhemaṁ nibbānaṁ pariyesati,	12	
PA_mn_26:12.2_4	attanā maraṇadhammo samāno maraṇadhamme ādīnavaṁ viditvā amataṁ anuttaraṁ yogakkhemaṁ	12	
PA_mn_26:12.2_5	nibbānaṁ pariyesati, attanā sokadhammo samāno sokadhamme ādīnavaṁ viditvā asokaṁ	12	
PA_mn_26:12.2_6	anuttaraṁ yogakkhemaṁ nibbānaṁ pariyesati, attanā saṅkilesadhammo samāno saṅkilesadhamme	12	
PA_mn_26:12.2_7	ādīnavaṁ viditvā asaṅkiliṭṭhaṁ anuttaraṁ yogakkhemaṁ nibbānaṁ pariyesati.	12	
PA_mn_26:12.3	Ayaṁ, bhikkhave, ariyā pariyesanā.	12	
PA_mn_26:13.1_0	Ahampi sudaṁ, bhikkhave, pubbeva sambodhā anabhisambuddho bodhisattova samāno attanā	13	
PA_mn_26:13.1_1	jātidhammo samāno jātidhammaṁyeva pariyesāmi, attanā jarādhammo samāno jarādhammaṁyeva	13	
PA_mn_26:13.1_2	pariyesāmi, attanā byādhidhammo samāno byādhidhammaṁyeva pariyesāmi, attanā maraṇadhammo	13	
PA_mn_26:13.1_3	samāno maraṇadhammaṁyeva pariyesāmi, attanā sokadhammo samāno sokadhammaṁyeva pariyesāmi,	13	
PA_mn_26:13.1_4	attanā saṅkilesadhammo samāno saṅkilesadhammaṁyeva pariyesāmi.	13	
PA_mn_26:13.2	Tassa mayhaṁ, bhikkhave, etadahosi:	13	
PA_mn_26:13.3_0	‘kiṁ nu kho ahaṁ attanā jātidhammo samāno jātidhammaṁyeva pariyesāmi, attanā jarādhammo	13	
PA_mn_26:13.3_1	samāno …pe… byādhidhammo samāno … maraṇadhammo samāno … sokadhammo samāno … attanā	13	
PA_mn_26:13.3_2	saṅkilesadhammo samāno saṅkilesadhammaṁyeva pariyesāmi?	13	
PA_mn_26:13.4_0	Yannūnāhaṁ attanā jātidhammo samāno jātidhamme ādīnavaṁ viditvā ajātaṁ anuttaraṁ	13	
PA_mn_26:13.4_1	yogakkhemaṁ nibbānaṁ pariyeseyyaṁ, attanā jarādhammo samāno jarādhamme ādīnavaṁ viditvā	13	
PA_mn_26:13.4_2	ajaraṁ anuttaraṁ yogakkhemaṁ nibbānaṁ pariyeseyyaṁ, attanā byādhidhammo samāno byādhidhamme	13	
PA_mn_26:13.4_3	ādīnavaṁ viditvā abyādhiṁ anuttaraṁ yogakkhemaṁ nibbānaṁ pariyeseyyaṁ, attanā maraṇadhammo	13	
PA_mn_26:13.4_4	samāno maraṇadhamme ādīnavaṁ viditvā amataṁ anuttaraṁ yogakkhemaṁ nibbānaṁ pariyeseyyaṁ,	13	
PA_mn_26:13.4_5	attanā sokadhammo samāno sokadhamme ādīnavaṁ viditvā asokaṁ anuttaraṁ yogakkhemaṁ	13	
PA_mn_26:13.4_6	nibbānaṁ pariyeseyyaṁ, attanā saṅkilesadhammo samāno saṅkilesadhamme ādīnavaṁ viditvā	13	
PA_mn_26:13.4_7	asaṅkiliṭṭhaṁ anuttaraṁ yogakkhemaṁ nibbānaṁ pariyeseyyan’ti.	13	
PA_mn_26:14.1_0	So kho ahaṁ, bhikkhave, aparena samayena daharova samāno susukāḷakeso, bhadrena yobbanena	14	
PA_mn_26:14.1_1	samannāgato paṭhamena vayasā akāmakānaṁ mātāpitūnaṁ assumukhānaṁ rudantānaṁ kesamassuṁ	14	
PA_mn_26:14.1_2	ohāretvā kāsāyāni vatthāni acchādetvā agārasmā anagāriyaṁ pabbajiṁ.	14	
PA_mn_26:15.1	So evaṁ pabbajito samāno kiṅkusalagavesī anuttaraṁ santivarapadaṁ pariyesamāno yena āḷāro kālāmo tenupasaṅkamiṁ. upasaṅkamitvā āḷāraṁ kālāmaṁ etadavocaṁ:	15	
PA_mn_26:15.2	‘icchāmahaṁ, āvuso kālāma, imasmiṁ dhammavinaye brahmacariyaṁ caritun’ti.	15	
PA_mn_26:15.3	Evaṁ vutte, bhikkhave, āḷāro kālāmo maṁ etadavoca:	15	
PA_mn_26:15.4	‘viharatāyasmā;	15	
PA_mn_26:15.5	tādiso ayaṁ dhammo yattha viññū puriso nacirasseva sakaṁ ācariyakaṁ sayaṁ abhiññā sacchikatvā upasampajja vihareyyā’ti.	15	
PA_mn_26:15.6	So kho ahaṁ, bhikkhave, nacirasseva khippameva taṁ dhammaṁ pariyāpuṇiṁ.	15	
PA_mn_26:15.7	So kho ahaṁ, bhikkhave, tāvatakeneva oṭṭhapahatamattena lapitalāpanamattena ñāṇavādañca vadāmi theravādañca, ‘jānāmi passāmī’ti ca paṭijānāmi ahañceva aññe ca.	15	
PA_mn_26:15.8	Tassa mayhaṁ, bhikkhave, etadahosi:	15	
PA_mn_26:15.9	‘na kho āḷāro kālāmo imaṁ dhammaṁ kevalaṁ saddhāmattakena sayaṁ abhiññā sacchikatvā upasampajja viharāmīti pavedeti;	15	
PA_mn_26:15.10	addhā āḷāro kālāmo imaṁ dhammaṁ jānaṁ passaṁ viharatī’ti.	15	
PA_mn_26:15.11	Atha khvāhaṁ, bhikkhave, yena āḷāro kālāmo tenupasaṅkamiṁ; upasaṅkamitvā āḷāraṁ kālāmaṁ etadavocaṁ:	15	
PA_mn_26:15.12	‘kittāvatā no, āvuso kālāma, imaṁ dhammaṁ sayaṁ abhiññā sacchikatvā upasampajja viharāmīti pavedesī’ti?	15	
PA_mn_26:15.13	Evaṁ vutte, bhikkhave, āḷāro kālāmo ākiñcaññāyatanaṁ pavedesi.	15	
PA_mn_26:15.14	Tassa mayhaṁ, bhikkhave, etadahosi:	15	
PA_mn_26:15.15	‘na kho āḷārasseva kālāmassa atthi saddhā, mayhampatthi saddhā;	15	
PA_mn_26:15.16	na kho āḷārasseva kālāmassa atthi vīriyaṁ, mayhampatthi vīriyaṁ;	15	
PA_mn_26:15.17	na kho āḷārasseva kālāmassa atthi sati, mayhampatthi sati;	15	
PA_mn_26:15.18	na kho āḷārasseva kālāmassa atthi samādhi, mayhampatthi samādhi;	15	
PA_mn_26:15.19	na kho āḷārasseva kālāmassa atthi paññā, mayhampatthi paññā.	15	
PA_mn_26:15.20	Yannūnāhaṁ yaṁ dhammaṁ āḷāro kālāmo sayaṁ abhiññā sacchikatvā upasampajja viharāmīti pavedeti, tassa dhammassa sacchikiriyāya padaheyyan’ti.	15	
PA_mn_26:15.21	So kho ahaṁ, bhikkhave, nacirasseva khippameva taṁ dhammaṁ sayaṁ abhiññā sacchikatvā upasampajja vihāsiṁ.	15	
PA_mn_26:15.22	Atha khvāhaṁ, bhikkhave, yena āḷāro kālāmo tenupasaṅkamiṁ; upasaṅkamitvā āḷāraṁ kālāmaṁ etadavocaṁ:	15	
PA_mn_26:15.23	‘Ettāvatā no, āvuso kālāma, imaṁ dhammaṁ sayaṁ abhiññā sacchikatvā upasampajja pavedesī’ti?	15	
PA_mn_26:15.24	‘Ettāvatā kho ahaṁ, āvuso, imaṁ dhammaṁ sayaṁ abhiññā sacchikatvā upasampajja pavedemī’ti.	15	
PA_mn_26:15.25	‘Ahampi kho, āvuso, ettāvatā imaṁ dhammaṁ sayaṁ abhiññā sacchikatvā upasampajja viharāmī’ti.	15	
PA_mn_26:15.26	‘Lābhā no, āvuso, suladdhaṁ no, āvuso,	15	
PA_mn_26:15.27	ye mayaṁ āyasmantaṁ tādisaṁ sabrahmacāriṁ passāma.	15	
PA_mn_26:15.28	Iti yāhaṁ dhammaṁ sayaṁ abhiññā sacchikatvā upasampajja pavedemi taṁ tvaṁ dhammaṁ sayaṁ abhiññā sacchikatvā upasampajja viharasi.	15	
PA_mn_26:15.29	Yaṁ tvaṁ dhammaṁ sayaṁ abhiññā sacchikatvā upasampajja viharasi tamahaṁ dhammaṁ sayaṁ abhiññā sacchikatvā upasampajja pavedemi.	15	
PA_mn_26:15.30	Iti yāhaṁ dhammaṁ jānāmi taṁ tvaṁ dhammaṁ jānāsi, yaṁ tvaṁ dhammaṁ jānāsi tamahaṁ dhammaṁ jānāmi.	15	
PA_mn_26:15.31	Iti yādiso ahaṁ tādiso tuvaṁ, yādiso tuvaṁ tādiso ahaṁ.	15	
PA_mn_26:15.32	Ehi dāni, āvuso, ubhova santā imaṁ gaṇaṁ pariharāmā’ti.	15	
PA_mn_26:15.33	Iti kho, bhikkhave, āḷāro kālāmo ācariyo me samāno attano antevāsiṁ maṁ samānaṁ attanā samasamaṁ ṭhapesi, uḷārāya ca maṁ pūjāya pūjesi.	15	
PA_mn_26:15.34	Tassa mayhaṁ, bhikkhave, etadahosi:	15	
PA_mn_26:15.35	‘nāyaṁ dhammo nibbidāya na virāgāya na nirodhāya na upasamāya na abhiññāya na sambodhāya na nibbānāya saṁvattati, yāvadeva ākiñcaññāyatanūpapattiyā’ti.	15	
PA_mn_26:15.36	So kho ahaṁ, bhikkhave, taṁ dhammaṁ analaṅkaritvā tasmā dhammā nibbijja apakkamiṁ.	15	
PA_mn_26:16.1	So kho ahaṁ, bhikkhave, kiṁ kusalagavesī anuttaraṁ santivarapadaṁ pariyesamāno yena udako rāmaputto tenupasaṅkamiṁ; upasaṅkamitvā udakaṁ rāmaputtaṁ etadavocaṁ:	16	
PA_mn_26:16.2	‘icchāmahaṁ, āvuso, imasmiṁ dhammavinaye brahmacariyaṁ caritun’ti.	16	
PA_mn_26:16.3	Evaṁ vutte, bhikkhave, udako rāmaputto maṁ etadavoca:	16	
PA_mn_26:16.4	‘viharatāyasmā;	16	
PA_mn_26:16.5	tādiso ayaṁ dhammo yattha viññū puriso nacirasseva sakaṁ ācariyakaṁ sayaṁ abhiññā sacchikatvā upasampajja vihareyyā’ti.	16	
PA_mn_26:16.6	So kho ahaṁ, bhikkhave, nacirasseva khippameva taṁ dhammaṁ pariyāpuṇiṁ.	16	
PA_mn_26:16.7	So kho ahaṁ, bhikkhave, tāvatakeneva oṭṭhapahatamattena lapitalāpanamattena ñāṇavādañca vadāmi theravādañca, ‘jānāmi passāmī’ti ca paṭijānāmi ahañceva aññe ca.	16	
PA_mn_26:16.8	Tassa mayhaṁ, bhikkhave, etadahosi:	16	
PA_mn_26:16.9	‘na kho rāmo imaṁ dhammaṁ kevalaṁ saddhāmattakena sayaṁ abhiññā sacchikatvā upasampajja viharāmīti pavedesi;	16	
PA_mn_26:16.10	addhā rāmo imaṁ dhammaṁ jānaṁ passaṁ vihāsī’ti.	16	
PA_mn_26:16.11	Atha khvāhaṁ, bhikkhave, yena udako rāmaputto tenupasaṅkamiṁ; upasaṅkamitvā udakaṁ rāmaputtaṁ etadavocaṁ:	16	
PA_mn_26:16.12	‘kittāvatā no, āvuso, rāmo imaṁ dhammaṁ sayaṁ abhiññā sacchikatvā upasampajja viharāmīti pavedesī’ti?	16	
PA_mn_26:16.13	Evaṁ vutte, bhikkhave, udako rāmaputto nevasaññānāsaññāyatanaṁ pavedesi.	16	
PA_mn_26:16.14	Tassa mayhaṁ, bhikkhave, etadahosi:	16	
PA_mn_26:16.15	‘na kho rāmasseva ahosi saddhā, mayhampatthi saddhā;	16	
PA_mn_26:16.16	na kho rāmasseva ahosi vīriyaṁ, mayhampatthi vīriyaṁ;	16	
PA_mn_26:16.17	na kho rāmasseva ahosi sati, mayhampatthi sati;	16	
PA_mn_26:16.18	na kho rāmasseva ahosi samādhi, mayhampatthi samādhi,	16	
PA_mn_26:16.19	na kho rāmasseva ahosi paññā, mayhampatthi paññā.	16	
PA_mn_26:16.20	Yannūnāhaṁ yaṁ dhammaṁ rāmo sayaṁ abhiññā sacchikatvā upasampajja viharāmīti pavedesi, tassa dhammassa sacchikiriyāya padaheyyan’ti.	16	
PA_mn_26:16.21	So kho ahaṁ, bhikkhave, nacirasseva khippameva taṁ dhammaṁ sayaṁ abhiññā sacchikatvā upasampajja vihāsiṁ.	16	
PA_mn_26:16.22	Atha khvāhaṁ, bhikkhave, yena udako rāmaputto tenupasaṅkamiṁ; upasaṅkamitvā udakaṁ rāmaputtaṁ etadavocaṁ:	16	
PA_mn_26:16.23	‘Ettāvatā no, āvuso, rāmo imaṁ dhammaṁ sayaṁ abhiññā sacchikatvā upasampajja pavedesī’ti?	16	
PA_mn_26:16.24	‘Ettāvatā kho, āvuso, rāmo imaṁ dhammaṁ sayaṁ abhiññā sacchikatvā upasampajja pavedesī’ti.	16	
PA_mn_26:16.25	‘Ahampi kho, āvuso, ettāvatā imaṁ dhammaṁ sayaṁ abhiññā sacchikatvā upasampajja viharāmī’ti.	16	
PA_mn_26:16.26	‘Lābhā no, āvuso, suladdhaṁ no, āvuso,	16	
PA_mn_26:16.27	ye mayaṁ āyasmantaṁ tādisaṁ sabrahmacāriṁ passāma.	16	
PA_mn_26:16.28	Iti yaṁ dhammaṁ rāmo sayaṁ abhiññā sacchikatvā upasampajja pavedesi, taṁ tvaṁ dhammaṁ sayaṁ abhiññā sacchikatvā upasampajja viharasi.	16	
PA_mn_26:16.29	Yaṁ tvaṁ dhammaṁ sayaṁ abhiññā sacchikatvā upasampajja viharasi, taṁ dhammaṁ rāmo sayaṁ abhiññā sacchikatvā upasampajja pavedesi.	16	
PA_mn_26:16.30	Iti yaṁ dhammaṁ rāmo abhiññāsi taṁ tvaṁ dhammaṁ jānāsi, yaṁ tvaṁ dhammaṁ jānāsi, taṁ dhammaṁ rāmo abhiññāsi.	16	
PA_mn_26:16.31	Iti yādiso rāmo ahosi tādiso tuvaṁ, yādiso tuvaṁ tādiso rāmo ahosi.	16	
PA_mn_26:16.32	Ehi dāni, āvuso, tuvaṁ imaṁ gaṇaṁ pariharā’ti.	16	
PA_mn_26:16.33	Iti kho, bhikkhave, udako rāmaputto sabrahmacārī me samāno ācariyaṭṭhāne maṁ ṭhapesi, uḷārāya ca maṁ pūjāya pūjesi.	16	
PA_mn_26:16.34	Tassa mayhaṁ, bhikkhave, etadahosi:	16	
PA_mn_26:16.35	‘nāyaṁ dhammo nibbidāya na virāgāya na nirodhāya na upasamāya na abhiññāya na sambodhāya na nibbānāya saṁvattati, yāvadeva nevasaññānāsaññāyatanūpapattiyā’ti.	16	
PA_mn_26:16.36	So kho ahaṁ, bhikkhave, taṁ dhammaṁ analaṅkaritvā tasmā dhammā nibbijja apakkamiṁ.	16	
PA_mn_26:17.1	So kho ahaṁ, bhikkhave, kiṁ kusalagavesī anuttaraṁ santivarapadaṁ pariyesamāno magadhesu anupubbena cārikaṁ caramāno yena uruvelā senānigamo tadavasariṁ.	17	
PA_mn_26:17.2	Tatthaddasaṁ ramaṇīyaṁ bhūmibhāgaṁ, pāsādikañca vanasaṇḍaṁ, nadiñca sandantiṁ setakaṁ supatitthaṁ ramaṇīyaṁ, samantā ca gocaragāmaṁ.	17	
PA_mn_26:17.3	Tassa mayhaṁ, bhikkhave, etadahosi:	17	
PA_mn_26:17.4	‘ramaṇīyo vata bho bhūmibhāgo, pāsādiko ca vanasaṇḍo, nadī ca sandati setakā supatitthā ramaṇīyā, samantā ca gocaragāmo.	17	
PA_mn_26:17.5	Alaṁ vatidaṁ kulaputtassa padhānatthikassa padhānāyā’ti.	17	
PA_mn_26:17.6	So kho ahaṁ, bhikkhave, tattheva nisīdiṁ—	17	
PA_mn_26:17.7	alamidaṁ padhānāyāti.	17	
PA_mn_26:18.1_0	So kho ahaṁ, bhikkhave, attanā jātidhammo samāno jātidhamme ādīnavaṁ viditvā ajātaṁ	18	
PA_mn_26:18.1_1	anuttaraṁ yogakkhemaṁ nibbānaṁ pariyesamāno ajātaṁ anuttaraṁ yogakkhemaṁ nibbānaṁ	18	
PA_mn_26:18.1_2	ajjhagamaṁ, attanā jarādhammo samāno jarādhamme ādīnavaṁ viditvā ajaraṁ anuttaraṁ	18	
PA_mn_26:18.1_3	yogakkhemaṁ nibbānaṁ pariyesamāno ajaraṁ anuttaraṁ yogakkhemaṁ nibbānaṁ ajjhagamaṁ,	18	
PA_mn_26:18.1_4	attanā byādhidhammo samāno byādhidhamme ādīnavaṁ viditvā abyādhiṁ anuttaraṁ yogakkhemaṁ	18	
PA_mn_26:18.1_5	nibbānaṁ pariyesamāno abyādhiṁ anuttaraṁ yogakkhemaṁ nibbānaṁ ajjhagamaṁ, attanā	18	
PA_mn_26:18.1_6	maraṇadhammo samāno maraṇadhamme ādīnavaṁ viditvā amataṁ anuttaraṁ yogakkhemaṁ nibbānaṁ	18	
PA_mn_26:18.1_7	ajjhagamaṁ, attanā sokadhammo samāno sokadhamme ādīnavaṁ viditvā asokaṁ anuttaraṁ	18	
PA_mn_26:18.1_8	yogakkhemaṁ nibbānaṁ ajjhagamaṁ, attanā saṅkilesadhammo samāno saṅkilesadhamme ādīnavaṁ	18	
PA_mn_26:18.1_9	viditvā asaṅkiliṭṭhaṁ anuttaraṁ yogakkhemaṁ nibbānaṁ pariyesamāno asaṅkiliṭṭhaṁ anuttaraṁ	18	
PA_mn_26:18.1_10	yogakkhemaṁ nibbānaṁ ajjhagamaṁ.	18	
PA_mn_26:18.2	Ñāṇañca pana me dassanaṁ udapādi:	18	
PA_mn_26:18.3	‘akuppā me vimutti, ayamantimā jāti, natthi dāni punabbhavo’ti.	18	
PA_mn_26:19.1	Tassa mayhaṁ, bhikkhave, etadahosi:	19	
PA_mn_26:19.2	‘adhigato kho myāyaṁ dhammo gambhīro duddaso duranubodho santo paṇīto atakkāvacaro nipuṇo paṇḍitavedanīyo.	19	
PA_mn_26:19.3	Ālayarāmā kho panāyaṁ pajā ālayaratā ālayasammuditā.	19	
PA_mn_26:19.4	Ālayarāmāya kho pana pajāya ālayaratāya ālayasammuditāya duddasaṁ idaṁ ṭhānaṁ yadidaṁ—idappaccayatā paṭiccasamuppādo.	19	
PA_mn_26:19.5	Idampi kho ṭhānaṁ duddasaṁ yadidaṁ—sabbasaṅkhārasamatho sabbūpadhipaṭinissaggo taṇhākkhayo virāgo nirodho nibbānaṁ.	19	
PA_mn_26:19.6	Ahañceva kho pana dhammaṁ deseyyaṁ, pare ca me na ājāneyyuṁ, so mamassa kilamatho, sā mamassa vihesā’ti.	19	
PA_mn_26:19.7	Apissu maṁ, bhikkhave, imā anacchariyā gāthāyo paṭibhaṁsu pubbe assutapubbā:	19	
PA_mn_26:19.8	‘Kicchena me adhigataṁ,	19	
PA_mn_26:19.9	halaṁ dāni pakāsituṁ;	19	
PA_mn_26:19.10	Rāgadosaparetehi,	19	
PA_mn_26:19.11	nāyaṁ dhammo susambudho.	19	
PA_mn_26:19.12	Paṭisotagāmiṁ nipuṇaṁ,	19	
PA_mn_26:19.13	gambhīraṁ duddasaṁ aṇuṁ;	19	
PA_mn_26:19.14	Rāgarattā na dakkhanti,	19	
PA_mn_26:19.15	tamokhandhena āvuṭā’ti.	19	
PA_mn_26:19.16	Itiha me, bhikkhave, paṭisañcikkhato appossukkatāya cittaṁ namati, no dhammadesanāya.	19	
PA_mn_26:20.1	Atha kho, bhikkhave, brahmuno sahampatissa mama cetasā cetoparivitakkamaññāya etadahosi:	20	
PA_mn_26:20.2	‘nassati vata bho loko, vinassati vata bho loko, yatra hi nāma tathāgatassa arahato sammāsambuddhassa appossukkatāya cittaṁ namati, no dhammadesanāyā’ti.	20	
PA_mn_26:20.3_0	Atha kho, bhikkhave, brahmā sahampati—seyyathāpi nāma balavā puriso samiñjitaṁ vā	20	
PA_mn_26:20.3_1	bāhaṁ pasāreyya, pasāritaṁ vā bāhaṁ samiñjeyya; evameva—brahmaloke antarahito mama purato pāturahosi.	20	
PA_mn_26:20.4	Atha kho, bhikkhave, brahmā sahampati ekaṁsaṁ uttarāsaṅgaṁ karitvā yenāhaṁ tenañjaliṁ paṇāmetvā maṁ etadavoca:	20	
PA_mn_26:20.5	‘desetu, bhante, bhagavā dhammaṁ, desetu sugato dhammaṁ.	20	
PA_mn_26:20.6	Santi sattā apparajakkhajātikā, assavanatā dhammassa parihāyanti.	20	
PA_mn_26:20.7	Bhavissanti dhammassa aññātāro’ti.	20	
PA_mn_26:20.8	Idamavoca, bhikkhave, brahmā sahampati.	20	
PA_mn_26:20.9	Idaṁ vatvā athāparaṁ etadavoca:	20	
PA_mn_26:20.10	‘Pāturahosi magadhesu pubbe,	20	
PA_mn_26:20.11	Dhammo asuddho samalehi cintito;	20	
PA_mn_26:20.12	Apāpuretaṁ amatassa dvāraṁ,	20	
PA_mn_26:20.13	Suṇantu dhammaṁ vimalenānubuddhaṁ.	20	
PA_mn_26:20.14	Sele yathā pabbatamuddhaniṭṭhito,	20	
PA_mn_26:20.15	Yathāpi passe janataṁ samantato;	20	
PA_mn_26:20.16	Tathūpamaṁ dhammamayaṁ sumedha,	20	
PA_mn_26:20.17	Pāsādamāruyha samantacakkhu;	20	
PA_mn_26:20.18	Sokāvatiṇṇaṁ janatamapetasoko,	20	
PA_mn_26:20.19	Avekkhassu jātijarābhibhūtaṁ.	20	
PA_mn_26:20.20	Uṭṭhehi vīra vijitasaṅgāma,	20	
PA_mn_26:20.21	Satthavāha aṇaṇa vicara loke;	20	
PA_mn_26:20.22	Desassu bhagavā dhammaṁ,	20	
PA_mn_26:20.23	Aññātāro bhavissantī’ti.	20	
PA_mn_26:21.1	Atha kho ahaṁ, bhikkhave, brahmuno ca ajjhesanaṁ viditvā sattesu ca kāruññataṁ paṭicca buddhacakkhunā lokaṁ volokesiṁ.	21	
PA_mn_26:21.2_0	Addasaṁ kho ahaṁ, bhikkhave, buddhacakkhunā lokaṁ volokento satte apparajakkhe mahārajakkhe,	21	
PA_mn_26:21.2_1	tikkhindriye mudindriye, svākāre dvākāre, suviññāpaye duviññāpaye, appekacce paralokavajjabhayadassāvine	21	
PA_mn_26:21.2_2	viharante, appekacce na paralokavajjabhayadassāvine viharante.	21	
PA_mn_26:21.3_0	Seyyathāpi nāma uppaliniyaṁ vā paduminiyaṁ vā puṇḍarīkiniyaṁ vā appekaccāni uppalāni	21	
PA_mn_26:21.3_1	vā padumāni vā puṇḍarīkāni vā udake jātāni udake saṁvaḍḍhāni udakānuggatāni antonimuggaposīni,	21	
PA_mn_26:21.3_2	appekaccāni uppalāni vā padumāni vā puṇḍarīkāni vā udake jātāni udake saṁvaḍḍhāni	21	
PA_mn_26:21.3_3	udakānuggatāni samodakaṁ ṭhitāni, appekaccāni uppalāni vā padumāni vā puṇḍarīkāni	21	
PA_mn_26:21.3_4	vā udake jātāni udake saṁvaḍḍhāni udakaṁ accuggamma ṭhitāni anupalittāni udakena;	21	
PA_mn_26:21.4_0	evameva kho ahaṁ, bhikkhave, buddhacakkhunā lokaṁ volokento addasaṁ satte apparajakkhe	21	
PA_mn_26:21.4_1	mahārajakkhe, tikkhindriye mudindriye, svākāre dvākāre, suviññāpaye duviññāpaye,	21	
PA_mn_26:21.4_2	appekacce paralokavajjabhayadassāvine viharante, appekacce na paralokavajjabhayadassāvine viharante.	21	
PA_mn_26:21.5	Atha khvāhaṁ, bhikkhave, brahmānaṁ sahampatiṁ gāthāya paccabhāsiṁ:	21	
PA_mn_26:21.6	‘Apārutā tesaṁ amatassa dvārā,	21	
PA_mn_26:21.7	Ye sotavanto pamuñcantu saddhaṁ;	21	
PA_mn_26:21.8	Vihiṁsasaññī paguṇaṁ na bhāsiṁ,	21	
PA_mn_26:21.9	Dhammaṁ paṇītaṁ manujesu brahme’ti.	21	
PA_mn_26:21.10	Atha kho, bhikkhave, brahmā sahampati ‘katāvakāso khomhi bhagavatā dhammadesanāyā’ti maṁ abhivādetvā padakkhiṇaṁ katvā tatthevantaradhāyi.	21	
PA_mn_26:22.1	Tassa mayhaṁ, bhikkhave, etadahosi:	22	
PA_mn_26:22.2	‘kassa nu kho ahaṁ paṭhamaṁ dhammaṁ deseyyaṁ;	22	
PA_mn_26:22.3	ko imaṁ dhammaṁ khippameva ājānissatī’ti?	22	
PA_mn_26:22.4	Tassa mayhaṁ, bhikkhave, etadahosi:	22	
PA_mn_26:22.5	‘ayaṁ kho āḷāro kālāmo paṇḍito viyatto medhāvī dīgharattaṁ apparajakkhajātiko.	22	
PA_mn_26:22.6	Yannūnāhaṁ āḷārassa kālāmassa paṭhamaṁ dhammaṁ deseyyaṁ.	22	
PA_mn_26:22.7	So imaṁ dhammaṁ khippameva ājānissatī’ti.	22	
PA_mn_26:22.8	Atha kho maṁ, bhikkhave, devatā upasaṅkamitvā etadavoca:	22	
PA_mn_26:22.9	‘sattāhakālaṅkato, bhante, āḷāro kālāmo’ti.	22	
PA_mn_26:22.10	Ñāṇañca pana me dassanaṁ udapādi:	22	
PA_mn_26:22.11	‘sattāhakālaṅkato āḷāro kālāmo’ti.	22	
PA_mn_26:22.12	Tassa mayhaṁ, bhikkhave, etadahosi:	22	
PA_mn_26:22.13	‘mahājāniyo kho āḷāro kālāmo.	22	
PA_mn_26:22.14	Sace hi so imaṁ dhammaṁ suṇeyya, khippameva ājāneyyā’ti.	22	
PA_mn_26:23.1	Tassa mayhaṁ, bhikkhave, etadahosi:	23	
PA_mn_26:23.2	‘kassa nu kho ahaṁ paṭhamaṁ dhammaṁ deseyyaṁ;	23	
PA_mn_26:23.3	ko imaṁ dhammaṁ khippameva ājānissatī’ti?	23	
PA_mn_26:23.4	Tassa mayhaṁ, bhikkhave, etadahosi:	23	
PA_mn_26:23.5	‘ayaṁ kho udako rāmaputto paṇḍito viyatto medhāvī dīgharattaṁ apparajakkhajātiko.	23	
PA_mn_26:23.6	Yannūnāhaṁ udakassa rāmaputtassa paṭhamaṁ dhammaṁ deseyyaṁ.	23	
PA_mn_26:23.7	So imaṁ dhammaṁ khippameva ājānissatī’ti.	23	
PA_mn_26:23.8	Atha kho maṁ, bhikkhave, devatā upasaṅkamitvā etadavoca:	23	
PA_mn_26:23.9	‘abhidosakālaṅkato, bhante, udako rāmaputto’ti.	23	
PA_mn_26:23.10	Ñāṇañca pana me dassanaṁ udapādi:	23	
PA_mn_26:23.11	‘abhidosakālaṅkato udako rāmaputto’ti.	23	
PA_mn_26:23.12	Tassa mayhaṁ, bhikkhave, etadahosi:	23	
PA_mn_26:23.13	‘mahājāniyo kho udako rāmaputto.	23	
PA_mn_26:23.14	Sace hi so imaṁ dhammaṁ suṇeyya, khippameva ājāneyyā’ti.	23	
PA_mn_26:24.1	Tassa mayhaṁ, bhikkhave, etadahosi:	24	
PA_mn_26:24.2	‘kassa nu kho ahaṁ paṭhamaṁ dhammaṁ deseyyaṁ;	24	
PA_mn_26:24.3	ko imaṁ dhammaṁ khippameva ājānissatī’ti?	24	
PA_mn_26:24.4	Tassa mayhaṁ, bhikkhave, etadahosi:	24	
PA_mn_26:24.5	‘bahukārā kho me pañcavaggiyā bhikkhū, ye maṁ padhānapahitattaṁ upaṭṭhahiṁsu.	24	
PA_mn_26:24.6	Yannūnāhaṁ pañcavaggiyānaṁ bhikkhūnaṁ paṭhamaṁ dhammaṁ deseyyan’ti.	24	
PA_mn_26:24.7	Tassa mayhaṁ, bhikkhave, etadahosi:	24	
PA_mn_26:24.8	‘kahaṁ nu kho etarahi pañcavaggiyā bhikkhū viharantī’ti?	24	
PA_mn_26:24.9	Addasaṁ kho ahaṁ, bhikkhave, dibbena cakkhunā visuddhena atikkantamānusakena pañcavaggiye bhikkhū bārāṇasiyaṁ viharante isipatane migadāye.	24	
PA_mn_26:24.10	Atha khvāhaṁ, bhikkhave, uruvelāyaṁ yathābhirantaṁ viharitvā yena bārāṇasī tena cārikaṁ pakkamiṁ.	24	
PA_mn_26:25.1	Addasā kho maṁ, bhikkhave, upako ājīvako antarā ca gayaṁ antarā ca bodhiṁ addhānamaggappaṭipannaṁ.	25	
PA_mn_26:25.2	Disvāna maṁ etadavoca:	25	
PA_mn_26:25.3	‘vippasannāni kho te, āvuso, indriyāni, parisuddho chavivaṇṇo pariyodāto.	25	
PA_mn_26:25.4	Kaṁsi tvaṁ, āvuso, uddissa pabbajito, ko vā te satthā, kassa vā tvaṁ dhammaṁ rocesī’ti?	25	
PA_mn_26:25.5	Evaṁ vutte, ahaṁ, bhikkhave, upakaṁ ājīvakaṁ gāthāhi ajjhabhāsiṁ:	25	
PA_mn_26:25.6	‘Sabbābhibhū sabbavidūhamasmi,	25	
PA_mn_26:25.7	Sabbesu dhammesu anūpalitto;	25	
PA_mn_26:25.8	Sabbañjaho taṇhākkhaye vimutto,	25	
PA_mn_26:25.9	Sayaṁ abhiññāya kamuddiseyyaṁ.	25	
PA_mn_26:25.10	Na me ācariyo atthi,	25	
PA_mn_26:25.11	sadiso me na vijjati;	25	
PA_mn_26:25.12	Sadevakasmiṁ lokasmiṁ,	25	
PA_mn_26:25.13	natthi me paṭipuggalo.	25	
PA_mn_26:25.14	Ahañhi arahā loke,	25	
PA_mn_26:25.15	ahaṁ satthā anuttaro;	25	
PA_mn_26:25.16	Ekomhi sammāsambuddho,	25	
PA_mn_26:25.17	sītibhūtosmi nibbuto.	25	
PA_mn_26:25.18	Dhammacakkaṁ pavattetuṁ,	25	
PA_mn_26:25.19	Gacchāmi kāsinaṁ puraṁ;	25	
PA_mn_26:25.20	Andhībhūtasmiṁ lokasmiṁ,	25	
PA_mn_26:25.21	Āhañchaṁ amatadundubhin’ti.	25	
PA_mn_26:25.22	‘Yathā kho tvaṁ, āvuso, paṭijānāsi, arahasi anantajino’ti.	25	
PA_mn_26:25.23	‘Mādisā ve jinā honti,	25	
PA_mn_26:25.24	ye pattā āsavakkhayaṁ;	25	
PA_mn_26:25.25	Jitā me pāpakā dhammā,	25	
PA_mn_26:25.26	tasmāhamupaka jino’ti.	25	
PA_mn_26:25.27	Evaṁ vutte, bhikkhave, upako ājīvako ‘hupeyyapāvuso’ti vatvā sīsaṁ okampetvā ummaggaṁ gahetvā pakkāmi.	25	
PA_mn_26:26.1	Atha khvāhaṁ, bhikkhave, anupubbena cārikaṁ caramāno yena bārāṇasī isipatanaṁ migadāyo yena pañcavaggiyā bhikkhū tenupasaṅkamiṁ.	26	
PA_mn_26:26.2	Addasaṁsu kho maṁ, bhikkhave, pañcavaggiyā bhikkhū dūrato āgacchantaṁ.	26	
PA_mn_26:26.3	Disvāna aññamaññaṁ saṇṭhapesuṁ:	26	
PA_mn_26:26.4	‘ayaṁ kho, āvuso, samaṇo gotamo āgacchati bāhulliko padhānavibbhanto āvatto bāhullāya.	26	
PA_mn_26:26.5	So neva abhivādetabbo, na paccuṭṭhātabbo; nāssa pattacīvaraṁ paṭiggahetabbaṁ.	26	
PA_mn_26:26.6	Api ca kho āsanaṁ ṭhapetabbaṁ, sace ākaṅkhissati nisīdissatī’ti.	26	
PA_mn_26:26.7	Yathā yathā kho ahaṁ, bhikkhave, upasaṅkamiṁ tathā tathā pañcavaggiyā bhikkhū nāsakkhiṁsu sakāya katikāya saṇṭhātuṁ.	26	
PA_mn_26:26.8	Appekacce maṁ paccuggantvā pattacīvaraṁ paṭiggahesuṁ, appekacce āsanaṁ paññapesuṁ, appekacce pādodakaṁ upaṭṭhapesuṁ.	26	
PA_mn_26:26.9	Api ca kho maṁ nāmena ca āvusovādena ca samudācaranti.	26	
PA_mn_26:27.1	Evaṁ vutte, ahaṁ, bhikkhave, pañcavaggiye bhikkhū etadavocaṁ:	27	
PA_mn_26:27.2	‘mā, bhikkhave, tathāgataṁ nāmena ca āvusovādena ca samudācaratha.	27	
PA_mn_26:27.3	Arahaṁ, bhikkhave, tathāgato sammāsambuddho.	27	
PA_mn_26:27.4	Odahatha, bhikkhave, sotaṁ, amatamadhigataṁ, ahamanusāsāmi, ahaṁ dhammaṁ desemi.	27	
PA_mn_26:27.5_0	Yathānusiṭṭhaṁ tathā paṭipajjamānā nacirasseva—yassatthāya kulaputtā sammadeva agārasmā	27	
PA_mn_26:27.5_1	anagāriyaṁ pabbajanti, tadanuttaraṁ—brahmacariyapariyosānaṁ diṭṭheva dhamme sayaṁ	27	
PA_mn_26:27.5_2	abhiññā sacchikatvā upasampajja viharissathā’ti.	27	
PA_mn_26:27.6	Evaṁ vutte, bhikkhave, pañcavaggiyā bhikkhū maṁ etadavocuṁ:	27	
PA_mn_26:27.7_0	‘tāyapi kho tvaṁ, āvuso gotama, iriyāya tāya paṭipadāya tāya dukkarakārikāya nājjhagamā	27	
PA_mn_26:27.7_1	uttari manussadhammā alamariyañāṇadassanavisesaṁ, kiṁ pana tvaṁ etarahi bāhulliko	27	
PA_mn_26:27.7_2	padhānavibbhanto āvatto bāhullāya adhigamissasi uttari manussadhammā alamariyañāṇadassanavisesan’ti?	27	
PA_mn_26:27.8	Evaṁ vutte, ahaṁ, bhikkhave, pañcavaggiye bhikkhū etadavocaṁ:	27	
PA_mn_26:27.9	‘na, bhikkhave, tathāgato bāhulliko, na padhānavibbhanto, na āvatto bāhullāya.	27	
PA_mn_26:27.10	Arahaṁ, bhikkhave, tathāgato sammāsambuddho.	27	
PA_mn_26:27.11	Odahatha, bhikkhave, sotaṁ, amatamadhigataṁ, ahamanusāsāmi, ahaṁ dhammaṁ desemi.	27	
PA_mn_26:27.12_0	Yathānusiṭṭhaṁ tathā paṭipajjamānā nacirasseva—yassatthāya kulaputtā sammadeva agārasmā	27	
PA_mn_26:27.12_1	anagāriyaṁ pabbajanti, tadanuttaraṁ—brahmacariyapariyosānaṁ diṭṭheva dhamme sayaṁ	27	
PA_mn_26:27.12_2	abhiññā sacchikatvā upasampajja viharissathā’ti.	27	
PA_mn_26:27.13	Dutiyampi kho, bhikkhave, pañcavaggiyā bhikkhū maṁ etadavocuṁ:	27	
PA_mn_26:27.14_0	‘tāyapi kho tvaṁ, āvuso gotama, iriyāya tāya paṭipadāya tāya dukkarakārikāya nājjhagamā	27	
PA_mn_26:27.14_1	uttari manussadhammā alamariyañāṇadassanavisesaṁ, kiṁ pana tvaṁ etarahi bāhulliko	27	
PA_mn_26:27.14_2	padhānavibbhanto āvatto bāhullāya adhigamissasi uttari manussadhammā alamariyañāṇadassanavisesan’ti?	27	
PA_mn_26:27.15	Dutiyampi kho ahaṁ, bhikkhave, pañcavaggiye bhikkhū etadavocaṁ:	27	
PA_mn_26:27.16	‘na, bhikkhave, tathāgato bāhulliko …pe…	27	
PA_mn_26:27.17	upasampajja viharissathā’ti.	27	
PA_mn_26:27.18	Tatiyampi kho, bhikkhave, pañcavaggiyā bhikkhū maṁ etadavocuṁ:	27	
PA_mn_26:27.19_0	‘tāyapi kho tvaṁ, āvuso gotama, iriyāya tāya paṭipadāya tāya dukkarakārikāya nājjhagamā	27	
PA_mn_26:27.19_1	uttari manussadhammā alamariyañāṇadassanavisesaṁ, kiṁ pana tvaṁ etarahi bāhulliko	27	
PA_mn_26:27.19_2	padhānavibbhanto āvatto bāhullāya adhigamissasi uttari manussadhammā alamariyañāṇadassanavisesan’ti?	27	
PA_mn_26:28.1	Evaṁ vutte, ahaṁ, bhikkhave, pañcavaggiye bhikkhū etadavocaṁ:	28	
PA_mn_26:28.2	‘abhijānātha me no tumhe, bhikkhave, ito pubbe evarūpaṁ pabhāvitametan’ti?	28	
PA_mn_26:28.3	‘No hetaṁ, bhante’.	28	
PA_mn_26:28.4	‘Arahaṁ, bhikkhave, tathāgato sammāsambuddho.	28	
PA_mn_26:28.5	Odahatha, bhikkhave, sotaṁ, amatamadhigataṁ, ahamanusāsāmi, ahaṁ dhammaṁ desemi.	28	
PA_mn_26:28.6_0	Yathānusiṭṭhaṁ tathā paṭipajjamānā nacirasseva—yassatthāya kulaputtā sammadeva agārasmā	28	
PA_mn_26:28.6_1	anagāriyaṁ pabbajanti, tadanuttaraṁ—brahmacariyapariyosānaṁ diṭṭheva dhamme sayaṁ	28	
PA_mn_26:28.6_2	abhiññā sacchikatvā upasampajja viharissathā’ti.	28	
PA_mn_26:29.1	Asakkhiṁ kho ahaṁ, bhikkhave, pañcavaggiye bhikkhū saññāpetuṁ.	29	
PA_mn_26:29.2	Dvepi sudaṁ, bhikkhave, bhikkhū ovadāmi, tayo bhikkhū piṇḍāya caranti.	29	
PA_mn_26:29.3	Yaṁ tayo bhikkhū piṇḍāya caritvā āharanti tena chabbaggiyā yāpema.	29	
PA_mn_26:29.4	Tayopi sudaṁ, bhikkhave, bhikkhū ovadāmi, dve bhikkhū piṇḍāya caranti.	29	
PA_mn_26:29.5	Yaṁ dve bhikkhū piṇḍāya caritvā āharanti tena chabbaggiyā yāpema.	29	
PA_mn_26:30.1_0	Atha kho, bhikkhave, pañcavaggiyā bhikkhū mayā evaṁ ovadiyamānā evaṁ anusāsiyamānā	30	
PA_mn_26:30.1_1	attanā jātidhammā samānā jātidhamme ādīnavaṁ viditvā ajātaṁ anuttaraṁ yogakkhemaṁ	30	
PA_mn_26:30.1_2	nibbānaṁ pariyesamānā ajātaṁ anuttaraṁ yogakkhemaṁ nibbānaṁ ajjhagamaṁsu, attanā	30	
PA_mn_26:30.1_3	jarādhammā samānā jarādhamme ādīnavaṁ viditvā ajaraṁ anuttaraṁ yogakkhemaṁ nibbānaṁ	30	
PA_mn_26:30.1_4	pariyesamānā ajaraṁ anuttaraṁ yogakkhemaṁ nibbānaṁ ajjhagamaṁsu, attanā byādhidhammā	30	
PA_mn_26:30.1_5	samānā …pe… attanā maraṇadhammā samānā … attanā sokadhammā samānā … attanā saṅkilesadhammā	30	
PA_mn_26:30.1_6	samānā saṅkilesadhamme ādīnavaṁ viditvā asaṅkiliṭṭhaṁ anuttaraṁ yogakkhemaṁ nibbānaṁ	30	
PA_mn_26:30.1_7	pariyesamānā asaṅkiliṭṭhaṁ anuttaraṁ yogakkhemaṁ nibbānaṁ ajjhagamaṁsu.	30	
PA_mn_26:30.2	Ñāṇañca pana nesaṁ dassanaṁ udapādi:	30	
PA_mn_26:30.3	‘akuppā no vimutti, ayamantimā jāti, natthi dāni punabbhavo’ti.	30	
PA_mn_26:31.1	Pañcime, bhikkhave, kāmaguṇā.	31	
PA_mn_26:31.2	Katame pañca?	31	
PA_mn_26:31.3	Cakkhuviññeyyā rūpā iṭṭhā kantā manāpā piyarūpā kāmūpasaṁhitā rajanīyā,	31	
PA_mn_26:31.4	sotaviññeyyā saddā …pe…	31	
PA_mn_26:31.5	ghānaviññeyyā gandhā …	31	
PA_mn_26:31.6	jivhāviññeyyā rasā …	31	
PA_mn_26:31.7	kāyaviññeyyā phoṭṭhabbā iṭṭhā kantā manāpā piyarūpā kāmūpasaṁhitā rajanīyā.	31	
PA_mn_26:31.8	Ime kho, bhikkhave, pañca kāmaguṇā.	31	
PA_mn_26:32.1	Ye hi keci, bhikkhave, samaṇā vā brāhmaṇā vā ime pañca kāmaguṇe gathitā mucchitā ajjhopannā anādīnavadassāvino anissaraṇapaññā paribhuñjanti, te evamassu veditabbā:	32	
PA_mn_26:32.2	‘anayamāpannā byasanamāpannā yathākāmakaraṇīyā pāpimato’.	32	
PA_mn_26:32.3	Seyyathāpi, bhikkhave, āraññako mago baddho pāsarāsiṁ adhisayeyya.	32	
PA_mn_26:32.4	So evamassa veditabbo:	32	
PA_mn_26:32.5	‘anayamāpanno byasanamāpanno yathākāmakaraṇīyo luddassa.	32	
PA_mn_26:32.6	Āgacchante ca pana ludde yena kāmaṁ na pakkamissatī’ti.	32	
PA_mn_26:32.7	Evameva kho, bhikkhave, ye hi keci samaṇā vā brāhmaṇā vā ime pañca kāmaguṇe gathitā mucchitā ajjhopannā anādīnavadassāvino anissaraṇapaññā paribhuñjanti, te evamassu veditabbā:	32	
PA_mn_26:32.8	‘anayamāpannā byasanamāpannā yathākāmakaraṇīyā pāpimato’.	32	
PA_mn_26:33.1	Ye ca kho keci, bhikkhave, samaṇā vā brāhmaṇā vā ime pañca kāmaguṇe agathitā amucchitā anajjhopannā ādīnavadassāvino nissaraṇapaññā paribhuñjanti, te evamassu veditabbā:	33	
PA_mn_26:33.2	‘na anayamāpannā na byasanamāpannā na yathākāmakaraṇīyā pāpimato’.	33	
PA_mn_26:33.3	Seyyathāpi, bhikkhave, āraññako mago abaddho pāsarāsiṁ adhisayeyya.	33	
PA_mn_26:33.4	So evamassa veditabbo:	33	
PA_mn_26:33.5	‘na anayamāpanno na byasanamāpanno na yathākāmakaraṇīyo luddassa.	33	
PA_mn_26:33.6	Āgacchante ca pana ludde yena kāmaṁ pakkamissatī’ti.	33	
PA_mn_26:33.7	Evameva kho, bhikkhave, ye hi keci samaṇā vā brāhmaṇā vā ime pañca kāmaguṇe agathitā amucchitā anajjhopannā ādīnavadassāvino nissaraṇapaññā paribhuñjanti, te evamassu veditabbā:	33	
PA_mn_26:33.8	‘na anayamāpannā na byasanamāpannā na yathākāmakaraṇīyā pāpimato’.	33	
PA_mn_26:34.1	Seyyathāpi, bhikkhave, āraññako mago araññe pavane caramāno vissattho gacchati, vissattho tiṭṭhati, vissattho nisīdati, vissattho seyyaṁ kappeti.	34	
PA_mn_26:34.2	Taṁ kissa hetu?	34	
PA_mn_26:34.3	Anāpāthagato, bhikkhave, luddassa.	34	
PA_mn_26:34.4	Evameva kho, bhikkhave, bhikkhu vivicceva kāmehi vivicca akusalehi dhammehi savitakkaṁ savicāraṁ vivekajaṁ pītisukhaṁ paṭhamaṁ jhānaṁ upasampajja viharati.	34	
PA_mn_26:34.5	Ayaṁ vuccati, bhikkhave, bhikkhu andhamakāsi māraṁ apadaṁ, vadhitvā māracakkhuṁ adassanaṁ gato pāpimato.	34	
PA_mn_26:35.1	Puna caparaṁ, bhikkhave, bhikkhu vitakkavicārānaṁ vūpasamā ajjhattaṁ sampasādanaṁ cetaso ekodibhāvaṁ avitakkaṁ avicāraṁ samādhijaṁ pītisukhaṁ dutiyaṁ jhānaṁ upasampajja viharati.	35	
PA_mn_26:35.2	Ayaṁ vuccati, bhikkhave …pe… pāpimato.	35	
PA_mn_26:36.1_0	Puna caparaṁ, bhikkhave, bhikkhu pītiyā ca virāgā upekkhako ca viharati, sato ca	36	
PA_mn_26:36.1_1	sampajāno, sukhañca kāyena paṭisaṁvedeti yaṁ taṁ ariyā ācikkhanti ‘upekkhako satimā	36	
PA_mn_26:36.1_2	sukhavihārī’ti tatiyaṁ jhānaṁ upasampajja viharati.	36	
PA_mn_26:36.2	Ayaṁ vuccati, bhikkhave …pe… pāpimato.	36	
PA_mn_26:37.1_0	Puna caparaṁ, bhikkhave, bhikkhu sukhassa ca pahānā dukkhassa ca pahānā pubbeva somanassadomanassānaṁ	37	
PA_mn_26:37.1_1	atthaṅgamā adukkhamasukhaṁ upekkhāsatipārisuddhiṁ catutthaṁ jhānaṁ upasampajja viharati.	37	
PA_mn_26:37.2	Ayaṁ vuccati, bhikkhave …pe… pāpimato.	37	
PA_mn_26:38.1	Puna caparaṁ, bhikkhave, bhikkhu sabbaso rūpasaññānaṁ samatikkamā paṭighasaññānaṁ atthaṅgamā nānattasaññānaṁ amanasikārā ‘ananto ākāso’ti ākāsānañcāyatanaṁ upasampajja viharati.	38	
PA_mn_26:38.2	Ayaṁ vuccati, bhikkhave …pe… pāpimato.	38	
PA_mn_26:39.1	Puna caparaṁ, bhikkhave, bhikkhu sabbaso ākāsānañcāyatanaṁ samatikkamma ‘anantaṁ viññāṇan’ti viññāṇañcāyatanaṁ upasampajja viharati.	39	
PA_mn_26:39.2	Ayaṁ vuccati, bhikkhave …pe… pāpimato.	39	
PA_mn_26:40.1	Puna caparaṁ, bhikkhave, bhikkhu sabbaso viññāṇañcāyatanaṁ samatikkamma ‘natthi kiñcī’ti ākiñcaññāyatanaṁ upasampajja viharati.	40	
PA_mn_26:40.2	Ayaṁ vuccati, bhikkhave …pe… pāpimato.	40	
PA_mn_26:41.1	Puna caparaṁ, bhikkhave, bhikkhu sabbaso ākiñcaññāyatanaṁ samatikkamma nevasaññānāsaññāyatanaṁ upasampajja viharati.	41	
PA_mn_26:41.2	Ayaṁ vuccati, bhikkhave …pe… pāpimato.	41	
PA_mn_26:42.1	Puna caparaṁ, bhikkhave, bhikkhu sabbaso nevasaññānāsaññāyatanaṁ samatikkamma saññāvedayitanirodhaṁ upasampajja viharati, paññāya cassa disvā āsavā parikkhīṇā honti.	42	
PA_mn_26:42.2	Ayaṁ vuccati, bhikkhave, bhikkhu andhamakāsi māraṁ apadaṁ, vadhitvā māracakkhuṁ adassanaṁ gato pāpimato.	42	
PA_mn_26:42.3	Tiṇṇo loke visattikaṁ vissattho gacchati, vissattho tiṭṭhati, vissattho nisīdati, vissattho seyyaṁ kappeti.	42	
PA_mn_26:42.4	Taṁ kissa hetu?	42	
PA_mn_26:42.5	Anāpāthagato, bhikkhave, pāpimato”ti.	42	
PA_mn_26:42.6	Idamavoca bhagavā.	42	
PA_mn_26:42.7	Attamanā te bhikkhū bhagavato bhāsitaṁ abhinandunti.	42	
PA_mn_26:42.8	Pāsarāsisuttaṁ niṭṭhitaṁ chaṭṭhaṁ.	42	
