segmentnr	original	folio	analyzed
PA_mn_145:0.1	Majjhima Nikāya 145	0	
PA_mn_145:0.2	Puṇṇovādasutta	0	
PA_mn_145:1.1	Evaṁ me sutaṁ—	1	
PA_mn_145:1.2	ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme.	1	
PA_mn_145:1.3_0	Atha kho āyasmā puṇṇo sāyanhasamayaṁ paṭisallānā vuṭṭhito yena bhagavā tenupasaṅkami;	1	
PA_mn_145:1.3_1	upasaṅkamitvā bhagavantaṁ abhivādetvā ekamantaṁ nisīdi. Ekamantaṁ nisinno kho āyasmā	1	
PA_mn_145:1.3_2	puṇṇo bhagavantaṁ etadavoca:	1	
PA_mn_145:2.1	“sādhu maṁ, bhante, bhagavā saṅkhittena ovādena ovadatu, yamahaṁ bhagavato dhammaṁ sutvā eko vūpakaṭṭho appamatto ātāpī pahitatto vihareyyan”ti.	2	
PA_mn_145:2.2	“Tena hi, puṇṇa, suṇāhi, sādhukaṁ manasi karohi; bhāsissāmī”ti.	2	
PA_mn_145:2.3	“Evaṁ, bhante”ti kho āyasmā puṇṇo bhagavato paccassosi.	2	
PA_mn_145:2.4	Bhagavā etadavoca:	2	
PA_mn_145:3.1	“Santi kho, puṇṇa, cakkhuviññeyyā rūpā iṭṭhā kantā manāpā piyarūpā kāmūpasaṁhitā rajanīyā.	3	
PA_mn_145:3.2	Tañce bhikkhu abhinandati abhivadati ajjhosāya tiṭṭhati.	3	
PA_mn_145:3.3	Tassa taṁ abhinandato abhivadato ajjhosāya tiṭṭhato uppajjati nandī.	3	
PA_mn_145:3.4	‘Nandīsamudayā dukkhasamudayo, puṇṇā’ti vadāmi.	3	
PA_mn_145:3.5	Santi kho, puṇṇa, sotaviññeyyā saddā …	3	
PA_mn_145:3.6	ghānaviññeyyā gandhā …	3	
PA_mn_145:3.7	jivhāviññeyyā rasā …	3	
PA_mn_145:3.8	kāyaviññeyyā phoṭṭhabbā …	3	
PA_mn_145:3.9	manoviññeyyā dhammā iṭṭhā kantā manāpā piyarūpā kāmūpasaṁhitā rajanīyā.	3	
PA_mn_145:3.10	Tañce bhikkhu abhinandati abhivadati ajjhosāya tiṭṭhati.	3	
PA_mn_145:3.11	Tassa taṁ abhinandato abhivadato ajjhosāya tiṭṭhato uppajjati nandī.	3	
PA_mn_145:3.12	‘Nandīsamudayā dukkhasamudayo, puṇṇā’ti vadāmi.	3	
PA_mn_145:4.1	Santi ca kho, puṇṇa, cakkhuviññeyyā rūpā iṭṭhā kantā manāpā piyarūpā kāmūpasaṁhitā rajanīyā.	4	
PA_mn_145:4.2	Tañce bhikkhu nābhinandati nābhivadati nājjhosāya tiṭṭhati.	4	
PA_mn_145:4.3	Tassa taṁ anabhinandato anabhivadato anajjhosāya tiṭṭhato nandī nirujjhati.	4	
PA_mn_145:4.4	‘Nandīnirodhā dukkhanirodho, puṇṇā’ti vadāmi.	4	
PA_mn_145:4.5	Santi ca kho, puṇṇa, sotaviññeyyā saddā …	4	
PA_mn_145:4.6	ghānaviññeyyā gandhā …	4	
PA_mn_145:4.7	jivhāviññeyyā rasā …	4	
PA_mn_145:4.8	kāyaviññeyyā phoṭṭhabbā …	4	
PA_mn_145:4.9	manoviññeyyā dhammā iṭṭhā kantā manāpā piyarūpā kāmūpasaṁhitā rajanīyā.	4	
PA_mn_145:4.10	Tañce bhikkhu nābhinandati nābhivadati nājjhosāya tiṭṭhati.	4	
PA_mn_145:4.11	Tassa taṁ anabhinandato anabhivadato anajjhosāya tiṭṭhato nandī nirujjhati.	4	
PA_mn_145:4.12	‘Nandīnirodhā dukkhanirodho, puṇṇā’ti vadāmi.	4	
PA_mn_145:5.1	Iminā ca tvaṁ, puṇṇa, mayā saṅkhittena ovādena ovadito katarasmiṁ janapade viharissasī”ti?	5	
PA_mn_145:5.2	“Imināhaṁ, bhante, bhagavatā saṅkhittena ovādena ovadito, atthi sunāparanto nāma janapado, tatthāhaṁ viharissāmī”ti.	5	
PA_mn_145:5.3	“Caṇḍā kho, puṇṇa, sunāparantakā manussā;	5	
PA_mn_145:5.4	pharusā kho, puṇṇa, sunāparantakā manussā.	5	
PA_mn_145:5.5	Sace taṁ, puṇṇa, sunāparantakā manussā akkosissanti paribhāsissanti, tattha te, puṇṇa, kinti bhavissatī”ti?	5	
PA_mn_145:5.6	“Sace maṁ, bhante, sunāparantakā manussā akkosissanti paribhāsissanti, tattha me evaṁ bhavissati:	5	
PA_mn_145:5.7	‘bhaddakā vatime sunāparantakā manussā, subhaddakā vatime sunāparantakā manussā, yaṁ me nayime pāṇinā pahāraṁ dentī’ti.	5	
PA_mn_145:5.8	Evamettha, bhagavā, bhavissati;	5	
PA_mn_145:5.9	evamettha, sugata, bhavissatī”ti.	5	
PA_mn_145:5.10	“Sace pana te, puṇṇa, sunāparantakā manussā pāṇinā pahāraṁ dassanti, tattha pana te, puṇṇa, kinti bhavissatī”ti?	5	
PA_mn_145:5.11	“Sace me, bhante, sunāparantakā manussā pāṇinā pahāraṁ dassanti, tattha me evaṁ bhavissati:	5	
PA_mn_145:5.12	‘bhaddakā vatime sunāparantakā manussā, subhaddakā vatime sunāparantakā manussā, yaṁ me nayime leḍḍunā pahāraṁ dentī’ti.	5	
PA_mn_145:5.13	Evamettha, bhagavā, bhavissati;	5	
PA_mn_145:5.14	evamettha, sugata, bhavissatī”ti.	5	
PA_mn_145:5.15	“Sace pana te, puṇṇa, sunāparantakā manussā leḍḍunā pahāraṁ dassanti, tattha pana te, puṇṇa, kinti bhavissatī”ti?	5	
PA_mn_145:5.16	“Sace me, bhante, sunāparantakā manussā leḍḍunā pahāraṁ dassanti, tattha me evaṁ bhavissati:	5	
PA_mn_145:5.17	‘bhaddakā vatime sunāparantakā manussā, subhaddakā vatime sunāparantakā manussā, yaṁ me nayime daṇḍena pahāraṁ dentī’ti.	5	
PA_mn_145:5.18	Evamettha, bhagavā, bhavissati;	5	
PA_mn_145:5.19	evamettha, sugata, bhavissatī”ti.	5	
PA_mn_145:5.20	“Sace pana te, puṇṇa, sunāparantakā manussā daṇḍena pahāraṁ dassanti, tattha pana te, puṇṇa, kinti bhavissatī”ti?	5	
PA_mn_145:5.21	“Sace me, bhante, sunāparantakā manussā daṇḍena pahāraṁ dassanti, tattha me evaṁ bhavissati:	5	
PA_mn_145:5.22	‘bhaddakā vatime sunāparantakā manussā, subhaddakā vatime sunāparantakā manussā, yaṁ me nayime satthena pahāraṁ dentī’ti.	5	
PA_mn_145:5.23	Evamettha, bhagavā, bhavissati;	5	
PA_mn_145:5.24	evamettha, sugata, bhavissatī”ti.	5	
PA_mn_145:5.25	“Sace pana te, puṇṇa, sunāparantakā manussā satthena pahāraṁ dassanti, tattha pana te, puṇṇa, kinti bhavissatī”ti?	5	
PA_mn_145:5.26	“Sace me, bhante, sunāparantakā manussā satthena pahāraṁ dassanti, tattha me evaṁ bhavissati:	5	
PA_mn_145:5.27	‘bhaddakā vatime sunāparantakā manussā, subhaddakā vatime sunāparantakā manussā, yaṁ maṁ nayime tiṇhena satthena jīvitā voropentī’ti.	5	
PA_mn_145:5.28	Evamettha, bhagavā, bhavissati;	5	
PA_mn_145:5.29	evamettha, sugata, bhavissatī”ti.	5	
PA_mn_145:5.30	“Sace pana taṁ, puṇṇa, sunāparantakā manussā tiṇhena satthena jīvitā voropessanti, tattha pana te, puṇṇa, kinti bhavissatī”ti?	5	
PA_mn_145:5.31	“Sace maṁ, bhante, sunāparantakā manussā tiṇhena satthena jīvitā voropessanti, tattha me evaṁ bhavissati:	5	
PA_mn_145:5.32	‘santi kho bhagavato sāvakā kāye ca jīvite ca aṭṭīyamānā harāyamānā jigucchamānā satthahārakaṁ pariyesanti. Taṁ me idaṁ apariyiṭṭhaṁyeva satthahārakaṁ laddhan’ti.	5	
PA_mn_145:5.33	Evamettha, bhagavā, bhavissati;	5	
PA_mn_145:5.34	evamettha, sugata, bhavissatī”ti.	5	
PA_mn_145:6.1	“Sādhu sādhu, puṇṇa.	6	
PA_mn_145:6.2	Sakkhissasi kho tvaṁ, puṇṇa, iminā damūpasamena samannāgato sunāparantasmiṁ janapade viharituṁ.	6	
PA_mn_145:6.3	Yassadāni tvaṁ, puṇṇa, kālaṁ maññasī”ti.	6	
PA_mn_145:7.1_0	Atha kho āyasmā puṇṇo bhagavato bhāsitaṁ abhinanditvā anumoditvā uṭṭhāyāsanā bhagavantaṁ	7	
PA_mn_145:7.1_1	abhivādetvā padakkhiṇaṁ katvā senāsanaṁ saṁsāmetvā pattacīvaramādāya yena sunāparanto	7	
PA_mn_145:7.1_2	janapado tena cārikaṁ pakkāmi.	7	
PA_mn_145:7.2	Anupubbena cārikaṁ caramāno yena sunāparanto janapado tadavasari.	7	
PA_mn_145:7.3	Tatra sudaṁ āyasmā puṇṇo sunāparantasmiṁ janapade viharati.	7	
PA_mn_145:7.4	Atha kho āyasmā puṇṇo tenevantaravassena pañcamattāni upāsakasatāni paṭivedesi, tenevantaravassena pañcamattāni upāsikasatāni paṭivedesi, tenevantaravassena tisso vijjā sacchākāsi.	7	
PA_mn_145:7.5	Atha kho āyasmā puṇṇo aparena samayena parinibbāyi.	7	
PA_mn_145:8.1	Atha kho sambahulā bhikkhū yena bhagavā tenupasaṅkamiṁsu; upasaṅkamitvā bhagavantaṁ abhivādetvā ekamantaṁ nisīdiṁsu. Ekamantaṁ nisinnā kho te bhikkhū bhagavantaṁ etadavocuṁ:	8	
PA_mn_145:8.2	“yo so, bhante, puṇṇo nāma kulaputto bhagavatā saṅkhittena ovādena ovadito so kālaṅkato.	8	
PA_mn_145:8.3	Tassa kā gati, ko abhisamparāyo”ti?	8	
PA_mn_145:8.4	“Paṇḍito, bhikkhave, puṇṇo kulaputto paccapādi dhammassānudhammaṁ, na ca maṁ dhammādhikaraṇaṁ viheṭhesi.	8	
PA_mn_145:8.5	Parinibbuto, bhikkhave, puṇṇo kulaputto”ti.	8	
PA_mn_145:8.6	Idamavoca bhagavā.	8	
PA_mn_145:8.7	Attamanā te bhikkhū bhagavato bhāsitaṁ abhinandunti.	8	
PA_mn_145:8.8	Puṇṇovādasuttaṁ niṭṭhitaṁ tatiyaṁ.	8	
