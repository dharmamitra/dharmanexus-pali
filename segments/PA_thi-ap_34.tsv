segmentnr	original	folio	analyzed
PA_thi-ap_34:0.1	Therīapadāna	0	
PA_thi-ap_34:0.2	Khattiyāvagga	0	
PA_thi-ap_34:0.3	4 Siṅgālamātutherīapadāna	0	
PA_thi-ap_34:1.1	“Padumuttaro nāma jino,	1	
PA_thi-ap_34:1.2	sabbadhammāna pāragū;	1	
PA_thi-ap_34:1.3	Ito satasahassamhi,	1	
PA_thi-ap_34:1.4	kappe uppajji nāyako.	1	
PA_thi-ap_34:2.1	Tadāhaṁ haṁsavatiyaṁ,	2	
PA_thi-ap_34:2.2	jātāmaccakule ahuṁ;	2	
PA_thi-ap_34:2.3	Nānāratanapajjote,	2	
PA_thi-ap_34:2.4	iddhe phīte mahaddhane.	2	
PA_thi-ap_34:3.1	Pitunā saha gantvāna,	3	
PA_thi-ap_34:3.2	mahājanapurakkhatā;	3	
PA_thi-ap_34:3.3	Dhammaṁ buddhassa sutvāna,	3	
PA_thi-ap_34:3.4	pabbajiṁ anagāriyaṁ.	3	
PA_thi-ap_34:4.1	Pabbajitvāna kāyena,	4	
PA_thi-ap_34:4.2	pāpakammaṁ vivajjayiṁ;	4	
PA_thi-ap_34:4.3	Vacīduccaritaṁ hitvā,	4	
PA_thi-ap_34:4.4	ājīvaṁ parisodhayiṁ.	4	
PA_thi-ap_34:5.1	Buddhe pasannā dhamme ca,	5	
PA_thi-ap_34:5.2	saṅghe ca tibbagāravā;	5	
PA_thi-ap_34:5.3	Saddhammassavane yuttā,	5	
PA_thi-ap_34:5.4	buddhadassanalālasā.	5	
PA_thi-ap_34:6.1	Aggaṁ saddhādhimuttānaṁ,	6	
PA_thi-ap_34:6.2	assosiṁ bhikkhuniṁ tadā;	6	
PA_thi-ap_34:6.3	Taṁ ṭhānaṁ patthayitvāna,	6	
PA_thi-ap_34:6.4	tisso sikkhā apūrayiṁ.	6	
PA_thi-ap_34:7.1	Tato maṁ sugato āha,	7	
PA_thi-ap_34:7.2	karuṇānugatāsayo;	7	
PA_thi-ap_34:7.3	‘Yassa saddhā tathāgate,	7	
PA_thi-ap_34:7.4	acalā suppatiṭṭhitā;	7	
PA_thi-ap_34:7.5	Sīlañca yassa kalyāṇaṁ,	7	
PA_thi-ap_34:7.6	ariyakantaṁ pasaṁsitaṁ.	7	
PA_thi-ap_34:8.1	Saṅghe pasādo yassatthi,	8	
PA_thi-ap_34:8.2	ujubhūtañca dassanaṁ;	8	
PA_thi-ap_34:8.3	Adaliddoti taṁ āhu,	8	
PA_thi-ap_34:8.4	amoghaṁ tassa jīvitaṁ.	8	
PA_thi-ap_34:9.1	Tasmā saddhañca sīlañca,	9	
PA_thi-ap_34:9.2	pasādaṁ dhammadassanaṁ;	9	
PA_thi-ap_34:9.3	Anuyuñjetha medhāvī,	9	
PA_thi-ap_34:9.4	saraṁ buddhāna sāsanaṁ’.	9	
PA_thi-ap_34:10.1	Taṁ sutvāhaṁ pamuditā,	10	
PA_thi-ap_34:10.2	apucchiṁ paṇidhiṁ mama;	10	
PA_thi-ap_34:10.3	Tadā anomo amito,	10	
PA_thi-ap_34:10.4	byākarittha vināyako;	10	
PA_thi-ap_34:10.5	‘Buddhe pasannā kalyāṇī,	10	
PA_thi-ap_34:10.6	lacchase taṁ supatthitaṁ.	10	
PA_thi-ap_34:11.1	Satasahassito kappe,	11	
PA_thi-ap_34:11.2	okkākakulasambhavo;	11	
PA_thi-ap_34:11.3	Gotamo nāma gottena,	11	
PA_thi-ap_34:11.4	satthā loke bhavissati.	11	
PA_thi-ap_34:12.1	Tassa dhammesu dāyādā,	12	
PA_thi-ap_34:12.2	orasā dhammanimmitā;	12	
PA_thi-ap_34:12.3	Siṅgālakassa mātāti,	12	
PA_thi-ap_34:12.4	hessati satthu sāvikā’.	12	
PA_thi-ap_34:13.1	Taṁ sutvā muditā hutvā,	13	
PA_thi-ap_34:13.2	yāvajīvaṁ tadā jinaṁ;	13	
PA_thi-ap_34:13.3	Mettacittā paricariṁ,	13	
PA_thi-ap_34:13.4	paṭipattīhi nāyakaṁ.	13	
PA_thi-ap_34:14.1	Tena kammena sukatena,	14	
PA_thi-ap_34:14.2	cetanāpaṇidhīhi ca;	14	
PA_thi-ap_34:14.3	Jahitvā mānusaṁ dehaṁ,	14	
PA_thi-ap_34:14.4	tāvatiṁsamagacchahaṁ.	14	
PA_thi-ap_34:15.1	Pacchime ca bhave dāni,	15	
PA_thi-ap_34:15.2	giribbajapuruttame;	15	
PA_thi-ap_34:15.3	Jātā seṭṭhikule phīte,	15	
PA_thi-ap_34:15.4	mahāratanasañcaye.	15	
PA_thi-ap_34:16.1	Putto siṅgālako nāma,	16	
PA_thi-ap_34:16.2	mamāsi vipathe rato;	16	
PA_thi-ap_34:16.3	Diṭṭhigahanapakkhando,	16	
PA_thi-ap_34:16.4	disāpūjanatapparo.	16	
PA_thi-ap_34:17.1	Nānādisā namassantaṁ,	17	
PA_thi-ap_34:17.2	piṇḍāya nagaraṁ vajaṁ;	17	
PA_thi-ap_34:17.3	Taṁ disvā ovadī buddho,	17	
PA_thi-ap_34:17.4	magge ṭhatvā vināyako.	17	
PA_thi-ap_34:18.1	Tassa desayato dhammaṁ,	18	
PA_thi-ap_34:18.2	panādo vimhayo ahu;	18	
PA_thi-ap_34:18.3	Dvekoṭinaranārīnaṁ,	18	
PA_thi-ap_34:18.4	dhammābhisamayo ahu.	18	
PA_thi-ap_34:19.1	Tadāhaṁ parisaṁ gantvā,	19	
PA_thi-ap_34:19.2	sutvā sugatabhāsitaṁ;	19	
PA_thi-ap_34:19.3	Sotāpattiphalaṁ pattā,	19	
PA_thi-ap_34:19.4	pabbajiṁ anagāriyaṁ.	19	
PA_thi-ap_34:20.1	Na cireneva kālena,	20	
PA_thi-ap_34:20.2	buddhadassanalālasā;	20	
PA_thi-ap_34:20.3	Anussatiṁ taṁ bhāvetvā,	20	
PA_thi-ap_34:20.4	arahattamapāpuṇiṁ.	20	
PA_thi-ap_34:21.1	Dassanatthāya buddhassa,	21	
PA_thi-ap_34:21.2	sabbadā ca vajāmahaṁ;	21	
PA_thi-ap_34:21.3	Atittāyeva passāmi,	21	
PA_thi-ap_34:21.4	rūpaṁ nayananandanaṁ.	21	
PA_thi-ap_34:22.1	Sabbapāramisambhūtaṁ,	22	
PA_thi-ap_34:22.2	lakkhīnilayanaṁ varaṁ;	22	
PA_thi-ap_34:22.3	Rūpaṁ sabbasubhākiṇṇaṁ,	22	
PA_thi-ap_34:22.4	atittā viharāmahaṁ.	22	
PA_thi-ap_34:23.1	Jino tasmiṁ guṇe tuṭṭho,	23	
PA_thi-ap_34:23.2	etadagge ṭhapesi maṁ;	23	
PA_thi-ap_34:23.3	‘Siṅgālakassa yā mātā,	23	
PA_thi-ap_34:23.4	aggā saddhādhimuttikā’.	23	
PA_thi-ap_34:24.1	Iddhīsu ca vasī homi,	24	
PA_thi-ap_34:24.2	dibbāya sotadhātuyā;	24	
PA_thi-ap_34:24.3	Cetopariyañāṇassa,	24	
PA_thi-ap_34:24.4	vasī homi mahāmuni.	24	
PA_thi-ap_34:25.1	Pubbenivāsaṁ jānāmi,	25	
PA_thi-ap_34:25.2	dibbacakkhu visodhitaṁ;	25	
PA_thi-ap_34:25.3	Sabbāsavā parikkhīṇā,	25	
PA_thi-ap_34:25.4	natthi dāni punabbhavo.	25	
PA_thi-ap_34:26.1	Atthadhammaniruttīsu,	26	
PA_thi-ap_34:26.2	paṭibhāne tatheva ca;	26	
PA_thi-ap_34:26.3	Ñāṇaṁ mama mahāvīra,	26	
PA_thi-ap_34:26.4	uppannaṁ tava santike.	26	
PA_thi-ap_34:27.1	Kilesā jhāpitā mayhaṁ,	27	
PA_thi-ap_34:27.2	…pe…	27	
PA_thi-ap_34:27.3	viharāmi anāsavā.	27	
PA_thi-ap_34:28.1	Svāgataṁ vata me āsi,	28	
PA_thi-ap_34:28.2	…pe…	28	
PA_thi-ap_34:28.3	kataṁ buddhassa sāsanaṁ.	28	
PA_thi-ap_34:29.1	Paṭisambhidā catasso,	29	
PA_thi-ap_34:29.2	…pe…	29	
PA_thi-ap_34:29.3	kataṁ buddhassa sāsanaṁ”.	29	
PA_thi-ap_34:30.1	Itthaṁ sudaṁ siṅgālamātā bhikkhunī imā gāthāyo abhāsitthāti.	30	
PA_thi-ap_34:31.1	Siṅgālamātutheriyāpadānaṁ catutthaṁ.	31	
