segmentnr	original	folio	analyzed
PA_mn_114:0.1	Majjhima Nikāya 114	0	
PA_mn_114:0.2	Sevitabbāsevitabbasutta	0	
PA_mn_114:1.1	Evaṁ me sutaṁ—	1	
PA_mn_114:1.2	ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme.	1	
PA_mn_114:1.3	Tatra kho bhagavā bhikkhū āmantesi:	1	
PA_mn_114:1.4	“bhikkhavo”ti.	1	
PA_mn_114:1.5	“Bhadante”ti te bhikkhū bhagavato paccassosuṁ.	1	
PA_mn_114:1.6	Bhagavā etadavoca:	1	
PA_mn_114:2.1	“sevitabbāsevitabbaṁ vo, bhikkhave, dhammapariyāyaṁ desessāmi.	2	
PA_mn_114:2.2	Taṁ suṇātha, sādhukaṁ manasi karotha, bhāsissāmī”ti.	2	
PA_mn_114:2.3	“Evaṁ, bhante”ti kho te bhikkhū bhagavato paccassosuṁ.	2	
PA_mn_114:2.4	Bhagavā etadavoca:	2	
PA_mn_114:3.1	“Kāyasamācārampāhaṁ, bhikkhave, duvidhena vadāmi—	3	
PA_mn_114:3.2	sevitabbampi, asevitabbampi;	3	
PA_mn_114:3.3	tañca aññamaññaṁ kāyasamācāraṁ.	3	
PA_mn_114:3.4	Vacīsamācārampāhaṁ, bhikkhave, duvidhena vadāmi—	3	
PA_mn_114:3.5	sevitabbampi, asevitabbampi;	3	
PA_mn_114:3.6	tañca aññamaññaṁ vacīsamācāraṁ.	3	
PA_mn_114:3.7	Manosamācārampāhaṁ, bhikkhave, duvidhena vadāmi—	3	
PA_mn_114:3.8	sevitabbampi, asevitabbampi;	3	
PA_mn_114:3.9	tañca aññamaññaṁ manosamācāraṁ.	3	
PA_mn_114:3.10	Cittuppādampāhaṁ, bhikkhave, duvidhena vadāmi—	3	
PA_mn_114:3.11	sevitabbampi, asevitabbampi;	3	
PA_mn_114:3.12	tañca aññamaññaṁ cittuppādaṁ.	3	
PA_mn_114:3.13	Saññāpaṭilābhampāhaṁ, bhikkhave, duvidhena vadāmi—	3	
PA_mn_114:3.14	sevitabbampi, asevitabbampi;	3	
PA_mn_114:3.15	tañca aññamaññaṁ saññāpaṭilābhaṁ.	3	
PA_mn_114:3.16	Diṭṭhipaṭilābhampāhaṁ, bhikkhave, duvidhena vadāmi—	3	
PA_mn_114:3.17	sevitabbampi, asevitabbampi;	3	
PA_mn_114:3.18	tañca aññamaññaṁ diṭṭhipaṭilābhaṁ.	3	
PA_mn_114:3.19	Attabhāvapaṭilābhampāhaṁ, bhikkhave, duvidhena vadāmi—	3	
PA_mn_114:3.20	sevitabbampi, asevitabbampi;	3	
PA_mn_114:3.21	tañca aññamaññaṁ attabhāvapaṭilābhan”ti.	3	
PA_mn_114:4.1	Evaṁ vutte āyasmā sāriputto bhagavantaṁ etadavoca:	4	
PA_mn_114:4.2	“imassa kho ahaṁ, bhante, bhagavatā saṅkhittena bhāsitassa, vitthārena atthaṁ avibhattassa, evaṁ vitthārena atthaṁ ājānāmi.	4	
PA_mn_114:5.1	‘Kāyasamācārampāhaṁ, bhikkhave, duvidhena vadāmi—	5	
PA_mn_114:5.2	sevitabbampi, asevitabbampi;	5	
PA_mn_114:5.3	tañca aññamaññaṁ kāyasamācāran’ti—	5	
PA_mn_114:5.4	iti kho panetaṁ vuttaṁ bhagavatā.	5	
PA_mn_114:5.5	Kiñcetaṁ paṭicca vuttaṁ?	5	
PA_mn_114:5.6	Yathārūpaṁ, bhante, kāyasamācāraṁ sevato akusalā dhammā abhivaḍḍhanti, kusalā dhammā parihāyanti, evarūpo kāyasamācāro na sevitabbo;	5	
PA_mn_114:5.7	yathārūpañca kho, bhante, kāyasamācāraṁ sevato akusalā dhammā parihāyanti, kusalā dhammā abhivaḍḍhanti, evarūpo kāyasamācāro sevitabbo.	5	
PA_mn_114:5.8	Kathaṁrūpaṁ, bhante, kāyasamācāraṁ sevato akusalā dhammā abhivaḍḍhanti, kusalā dhammā parihāyanti?	5	
PA_mn_114:5.9	Idha, bhante, ekacco pāṇātipātī hoti luddo lohitapāṇi hatappahate niviṭṭho adayāpanno pāṇabhūtesu;	5	
PA_mn_114:5.10	adinnādāyī kho pana hoti, yaṁ taṁ parassa paravittūpakaraṇaṁ gāmagataṁ vā araññagataṁ vā taṁ adinnaṁ theyyasaṅkhātaṁ ādātā hoti;	5	
PA_mn_114:5.11_0	kāmesumicchācārī kho pana hoti, yā tā māturakkhitā piturakkhitā mātāpiturakkhitā	5	
PA_mn_114:5.11_1	bhāturakkhitā bhaginirakkhitā ñātirakkhitā gottarakkhitā dhammarakkhitā sassāmikā	5	
PA_mn_114:5.11_2	saparidaṇḍā antamaso mālāguḷaparikkhittāpi tathārūpāsu cārittaṁ āpajjitā hoti—	5	
PA_mn_114:5.12	evarūpaṁ, bhante, kāyasamācāraṁ sevato akusalā dhammā abhivaḍḍhanti, kusalā dhammā parihāyanti.	5	
PA_mn_114:5.13	Kathaṁrūpaṁ, bhante, kāyasamācāraṁ sevato akusalā dhammā parihāyanti, kusalā dhammā abhivaḍḍhanti?	5	
PA_mn_114:5.14	Idha, bhante, ekacco pāṇātipātaṁ pahāya pāṇātipātā paṭivirato hoti nihitadaṇḍo nihitasattho, lajjī dayāpanno sabbapāṇabhūtahitānukampī viharati;	5	
PA_mn_114:5.15	adinnādānaṁ pahāya adinnādānā paṭivirato hoti, yaṁ taṁ parassa paravittūpakaraṇaṁ gāmagataṁ vā araññagataṁ vā taṁ nādinnaṁ theyyasaṅkhātaṁ ādātā hoti;	5	
PA_mn_114:5.16_0	kāmesumicchācāraṁ pahāya kāmesumicchācārā paṭivirato hoti, yā tā māturakkhitā piturakkhitā	5	
PA_mn_114:5.16_1	mātāpiturakkhitā bhāturakkhitā bhaginirakkhitā ñātirakkhitā gottarakkhitā dhammarakkhitā	5	
PA_mn_114:5.16_2	sassāmikā saparidaṇḍā antamaso mālāguḷaparikkhittāpi tathārūpāsu na cārittaṁ āpajjitā hoti—	5	
PA_mn_114:5.17	evarūpaṁ, bhante, kāyasamācāraṁ sevato akusalā dhammā parihāyanti, kusalā dhammā abhivaḍḍhanti.	5	
PA_mn_114:5.18	‘Kāyasamācārampāhaṁ, bhikkhave, duvidhena vadāmi—	5	
PA_mn_114:5.19	sevitabbampi, asevitabbampi;	5	
PA_mn_114:5.20	tañca aññamaññaṁ kāyasamācāran’ti—	5	
PA_mn_114:5.21	iti yaṁ taṁ vuttaṁ bhagavatā idametaṁ paṭicca vuttaṁ.	5	
PA_mn_114:6.1	‘Vacīsamācārampāhaṁ, bhikkhave, duvidhena vadāmi—	6	
PA_mn_114:6.2	sevitabbampi, asevitabbampi;	6	
PA_mn_114:6.3	tañca aññamaññaṁ vacīsamācāran’ti—	6	
PA_mn_114:6.4	iti kho panetaṁ vuttaṁ bhagavatā.	6	
PA_mn_114:6.5	Kiñcetaṁ paṭicca vuttaṁ?	6	
PA_mn_114:6.6	Yathārūpaṁ, bhante, vacīsamācāraṁ sevato akusalā dhammā abhivaḍḍhanti, kusalā dhammā parihāyanti, evarūpo vacīsamācāro na sevitabbo;	6	
PA_mn_114:6.7	yathārūpañca kho, bhante, vacīsamācāraṁ sevato akusalā dhammā parihāyanti, kusalā dhammā abhivaḍḍhanti evarūpo vacīsamācāro sevitabbo.	6	
PA_mn_114:6.8	Kathaṁrūpaṁ, bhante, vacīsamācāraṁ sevato akusalā dhammā abhivaḍḍhanti, kusalā dhammā parihāyanti?	6	
PA_mn_114:6.9_0	Idha, bhante, ekacco musāvādī hoti. Sabhāgato vā parisāgato vā ñātimajjhagato vā	6	
PA_mn_114:6.9_1	pūgamajjhagato vā rājakulamajjhagato vā abhinīto sakkhipuṭṭho: ‘ehambho purisa, yaṁ	6	
PA_mn_114:6.9_2	jānāsi taṁ vadehī’ti so ajānaṁ vā āha: ‘jānāmī’ti, jānaṁ vā āha: ‘na jānāmī’ti; apassaṁ	6	
PA_mn_114:6.9_3	vā āha: ‘passāmī’ti, passaṁ vā āha: ‘na passāmī’ti—iti attahetu vā parahetu vā āmisakiñcikkhahetu	6	
PA_mn_114:6.9_4	vā sampajānamusā bhāsitā hoti;	6	
PA_mn_114:6.10_0	pisuṇavāco kho pana hoti, ito sutvā amutra akkhātā imesaṁ bhedāya, amutra vā sutvā	6	
PA_mn_114:6.10_1	imesaṁ akkhātā amūsaṁ bhedāya—iti samaggānaṁ vā bhettā, bhinnānaṁ vā anuppadātā,	6	
PA_mn_114:6.10_2	vaggārāmo, vaggarato, vagganandī, vaggakaraṇiṁ vācaṁ bhāsitā hoti;	6	
PA_mn_114:6.11	pharusavāco kho pana hoti, yā sā vācā kaṇḍakā kakkasā pharusā parakaṭukā parābhisajjanī kodhasāmantā asamādhisaṁvattanikā, tathārūpiṁ vācaṁ bhāsitā hoti;	6	
PA_mn_114:6.12	samphappalāpī kho pana hoti akālavādī abhūtavādī anatthavādī adhammavādī avinayavādī, anidhānavatiṁ vācaṁ bhāsitā hoti akālena anapadesaṁ apariyantavatiṁ anatthasaṁhitaṁ—	6	
PA_mn_114:6.13	evarūpaṁ, bhante, vacīsamācāraṁ sevato akusalā dhammā abhivaḍḍhanti, kusalā dhammā parihāyanti.	6	
PA_mn_114:6.14	Kathaṁrūpaṁ, bhante, vacīsamācāraṁ sevato akusalā dhammā parihāyanti, kusalā dhammā abhivaḍḍhanti?	6	
PA_mn_114:6.15_0	Idha, bhante, ekacco musāvādaṁ pahāya musāvādā paṭivirato hoti sabhāgato vā parisāgato	6	
PA_mn_114:6.15_1	vā ñātimajjhagato vā pūgamajjhagato vā rājakulamajjhagato vā abhinīto sakkhipuṭṭho:	6	
PA_mn_114:6.15_2	‘ehambho purisa, yaṁ jānāsi taṁ vadehī’ti so ajānaṁ vā āha: ‘na jānāmī’ti, jānaṁ	6	
PA_mn_114:6.15_3	vā āha: ‘jānāmī’ti, apassaṁ vā āha: ‘na passāmī’ti, passaṁ vā āha: ‘passāmī’ti—iti	6	
PA_mn_114:6.15_4	attahetu vā parahetu vā āmisakiñcikkhahetu vā na sampajānamusā bhāsitā hoti;	6	
PA_mn_114:6.16_0	pisuṇaṁ vācaṁ pahāya pisuṇāya vācāya paṭivirato hoti, ito sutvā na amutra akkhātā	6	
PA_mn_114:6.16_1	imesaṁ bhedāya, amutra vā sutvā na imesaṁ akkhātā amūsaṁ bhedāya—iti bhinnānaṁ vā	6	
PA_mn_114:6.16_2	sandhātā sahitānaṁ vā anuppadātā samaggārāmo samaggarato samagganandī samaggakaraṇiṁ vācaṁ bhāsitā hoti;	6	
PA_mn_114:6.17	pharusaṁ vācaṁ pahāya pharusāya vācāya paṭivirato hoti, yā sā vācā nelā kaṇṇasukhā pemanīyā hadayaṅgamā porī bahujanakantā bahujanamanāpā tathārūpiṁ vācaṁ bhāsitā hoti;	6	
PA_mn_114:6.18_0	samphappalāpaṁ pahāya samphappalāpā paṭivirato hoti kālavādī bhūtavādī atthavādī	6	
PA_mn_114:6.18_1	dhammavādī vinayavādī, nidhānavatiṁ vācaṁ bhāsitā hoti kālena sāpadesaṁ pariyantavatiṁ atthasaṁhitaṁ—	6	
PA_mn_114:6.19	evarūpaṁ, bhante, vacīsamācāraṁ sevato akusalā dhammā parihāyanti, kusalā dhammā abhivaḍḍhanti.	6	
PA_mn_114:6.20	‘Vacīsamācārampāhaṁ, bhikkhave, duvidhena vadāmi—	6	
PA_mn_114:6.21	sevitabbampi, asevitabbampi;	6	
PA_mn_114:6.22	tañca aññamaññaṁ vacīsamācāran’ti—	6	
PA_mn_114:6.23	iti yaṁ taṁ vuttaṁ bhagavatā idametaṁ paṭicca vuttaṁ.	6	
PA_mn_114:7.1	‘Manosamācārampāhaṁ, bhikkhave, duvidhena vadāmi—	7	
PA_mn_114:7.2	sevitabbampi, asevitabbampi;	7	
PA_mn_114:7.3	tañca aññamaññaṁ manosamācāran’ti—	7	
PA_mn_114:7.4	iti kho panetaṁ vuttaṁ bhagavatā.	7	
PA_mn_114:7.5	Kiñcetaṁ paṭicca vuttaṁ?	7	
PA_mn_114:7.6	Yathārūpaṁ, bhante, manosamācāraṁ sevato akusalā dhammā abhivaḍḍhanti, kusalā dhammā parihāyanti evarūpo manosamācāro na sevitabbo;	7	
PA_mn_114:7.7	yathārūpañca kho, bhante, manosamācāraṁ sevato akusalā dhammā parihāyanti, kusalā dhammā abhivaḍḍhanti evarūpo manosamācāro sevitabbo.	7	
PA_mn_114:7.8	Kathaṁrūpaṁ, bhante, manosamācāraṁ sevato akusalā dhammā abhivaḍḍhanti, kusalā dhammā parihāyanti?	7	
PA_mn_114:7.9	Idha, bhante, ekacco abhijjhālu hoti, yaṁ taṁ parassa paravittūpakaraṇaṁ taṁ abhijjhātā hoti: ‘aho vata yaṁ parassa taṁ mamassā’ti;	7	
PA_mn_114:7.10	byāpannacitto kho pana hoti paduṭṭhamanasaṅkappo: ‘ime sattā haññantu vā vajjhantu vā ucchijjantu vā vinassantu vā mā vā ahesun’ti—	7	
PA_mn_114:7.11	evarūpaṁ, bhante, manosamācāraṁ sevato akusalā dhammā abhivaḍḍhanti, kusalā dhammā parihāyanti.	7	
PA_mn_114:7.12	Kathaṁrūpaṁ, bhante, manosamācāraṁ sevato akusalā dhammā parihāyanti, kusalā dhammā abhivaḍḍhanti?	7	
PA_mn_114:7.13	Idha, bhante, ekacco anabhijjhālu hoti, yaṁ taṁ parassa paravittūpakaraṇaṁ taṁ nābhijjhātā hoti: ‘aho vata yaṁ parassa taṁ mamassā’ti;	7	
PA_mn_114:7.14	abyāpannacitto kho pana hoti appaduṭṭhamanasaṅkappo: ‘ime sattā averā abyābajjhā anīghā sukhī attānaṁ pariharantū’ti—	7	
PA_mn_114:7.15	evarūpaṁ, bhante, manosamācāraṁ sevato akusalā dhammā parihāyanti, kusalā dhammā abhivaḍḍhanti.	7	
PA_mn_114:7.16	‘Manosamācārampāhaṁ, bhikkhave, duvidhena vadāmi—	7	
PA_mn_114:7.17	sevitabbampi, asevitabbampi;	7	
PA_mn_114:7.18	tañca aññamaññaṁ manosamācāran’ti—	7	
PA_mn_114:7.19	iti yaṁ taṁ vuttaṁ bhagavatā idametaṁ paṭicca vuttaṁ.	7	
PA_mn_114:8.1	‘Cittuppādampāhaṁ, bhikkhave, duvidhena vadāmi—	8	
PA_mn_114:8.2	sevitabbampi, asevitabbampi;	8	
PA_mn_114:8.3	tañca aññamaññaṁ cittuppādan’ti—	8	
PA_mn_114:8.4	iti kho panetaṁ vuttaṁ bhagavatā.	8	
PA_mn_114:8.5	Kiñcetaṁ paṭicca vuttaṁ?	8	
PA_mn_114:8.6	Yathārūpaṁ, bhante, cittuppādaṁ sevato akusalā dhammā abhivaḍḍhanti, kusalā dhammā parihāyanti evarūpo cittuppādo na sevitabbo;	8	
PA_mn_114:8.7	yathārūpañca kho, bhante, cittuppādaṁ sevato akusalā dhammā parihāyanti, kusalā dhammā abhivaḍḍhanti evarūpo cittuppādo sevitabbo.	8	
PA_mn_114:8.8	Kathaṁrūpaṁ, bhante, cittuppādaṁ sevato akusalā dhammā abhivaḍḍhanti, kusalā dhammā parihāyanti?	8	
PA_mn_114:8.9	Idha, bhante, ekacco abhijjhālu hoti, abhijjhāsahagatena cetasā viharati;	8	
PA_mn_114:8.10	byāpādavā hoti, byāpādasahagatena cetasā viharati;	8	
PA_mn_114:8.11	vihesavā hoti, vihesāsahagatena cetasā viharati—	8	
PA_mn_114:8.12	evarūpaṁ, bhante, cittuppādaṁ sevato akusalā dhammā abhivaḍḍhanti, kusalā dhammā parihāyanti.	8	
PA_mn_114:8.13	Kathaṁrūpaṁ, bhante, cittuppādaṁ sevato akusalā dhammā parihāyanti, kusalā dhammā abhivaḍḍhanti?	8	
PA_mn_114:8.14	Idha, bhante, ekacco anabhijjhālu hoti, anabhijjhāsahagatena cetasā viharati;	8	
PA_mn_114:8.15	abyāpādavā hoti, abyāpādasahagatena cetasā viharati;	8	
PA_mn_114:8.16	avihesavā hoti, avihesāsahagatena cetasā viharati—	8	
PA_mn_114:8.17	evarūpaṁ, bhante, cittuppādaṁ sevato akusalā dhammā parihāyanti, kusalā dhammā abhivaḍḍhanti.	8	
PA_mn_114:8.18	‘Cittuppādampāhaṁ, bhikkhave, duvidhena vadāmi—	8	
PA_mn_114:8.19	sevitabbampi, asevitabbampi;	8	
PA_mn_114:8.20	tañca aññamaññaṁ cittuppādan’ti—	8	
PA_mn_114:8.21	iti yaṁ taṁ vuttaṁ bhagavatā idametaṁ paṭicca vuttaṁ.	8	
PA_mn_114:9.1	‘Saññāpaṭilābhampāhaṁ, bhikkhave, duvidhena vadāmi—	9	
PA_mn_114:9.2	sevitabbampi, asevitabbampi;	9	
PA_mn_114:9.3	tañca aññamaññaṁ saññāpaṭilābhan’ti—	9	
PA_mn_114:9.4	iti kho panetaṁ vuttaṁ bhagavatā.	9	
PA_mn_114:9.5	Kiñcetaṁ paṭicca vuttaṁ?	9	
PA_mn_114:9.6	Yathārūpaṁ, bhante, saññāpaṭilābhaṁ sevato akusalā dhammā abhivaḍḍhanti, kusalā dhammā parihāyanti evarūpo saññāpaṭilābho na sevitabbo;	9	
PA_mn_114:9.7	yathārūpañca kho, bhante, saññāpaṭilābhaṁ sevato akusalā dhammā parihāyanti, kusalā dhammā abhivaḍḍhanti evarūpo saññāpaṭilābho sevitabbo.	9	
PA_mn_114:9.8	Kathaṁrūpaṁ, bhante, saññāpaṭilābhaṁ sevato akusalā dhammā abhivaḍḍhanti, kusalā dhammā parihāyanti?	9	
PA_mn_114:9.9	Idha, bhante, ekacco abhijjhālu hoti, abhijjhāsahagatāya saññāya viharati;	9	
PA_mn_114:9.10	byāpādavā hoti, byāpādasahagatāya saññāya viharati;	9	
PA_mn_114:9.11	vihesavā hoti, vihesāsahagatāya saññāya viharati—	9	
PA_mn_114:9.12	evarūpaṁ, bhante, saññāpaṭilābhaṁ sevato akusalā dhammā abhivaḍḍhanti, kusalā dhammā parihāyanti.	9	
PA_mn_114:9.13	Kathaṁrūpaṁ, bhante, saññāpaṭilābhaṁ sevato akusalā dhammā parihāyanti, kusalā dhammā abhivaḍḍhanti?	9	
PA_mn_114:9.14	Idha, bhante, ekacco anabhijjhālu hoti, anabhijjhāsahagatāya saññāya viharati;	9	
PA_mn_114:9.15	abyāpādavā hoti, abyāpādasahagatāya saññāya viharati;	9	
PA_mn_114:9.16	avihesavā hoti, avihesāsahagatāya saññāya viharati—	9	
PA_mn_114:9.17	evarūpaṁ, bhante, saññāpaṭilābhaṁ sevato akusalā dhammā parihāyanti, kusalā dhammā abhivaḍḍhanti.	9	
PA_mn_114:9.18	‘Saññāpaṭilābhampāhaṁ, bhikkhave, duvidhena vadāmi—	9	
PA_mn_114:9.19	sevitabbampi, asevitabbampi;	9	
PA_mn_114:9.20	tañca aññamaññaṁ saññāpaṭilābhan’ti—	9	
PA_mn_114:9.21	iti yaṁ taṁ vuttaṁ bhagavatā idametaṁ paṭicca vuttaṁ.	9	
PA_mn_114:10.1	‘Diṭṭhipaṭilābhampāhaṁ, bhikkhave, duvidhena vadāmi—	10	
PA_mn_114:10.2	sevitabbampi, asevitabbampi;	10	
PA_mn_114:10.3	tañca aññamaññaṁ diṭṭhipaṭilābhan’ti—	10	
PA_mn_114:10.4	iti kho panetaṁ vuttaṁ bhagavatā.	10	
PA_mn_114:10.5	Kiñcetaṁ paṭicca vuttaṁ?	10	
PA_mn_114:10.6	Yathārūpaṁ, bhante, diṭṭhipaṭilābhaṁ sevato akusalā dhammā abhivaḍḍhanti, kusalā dhammā parihāyanti evarūpo diṭṭhipaṭilābho na sevitabbo;	10	
PA_mn_114:10.7	yathārūpañca kho, bhante, diṭṭhipaṭilābhaṁ sevato akusalā dhammā parihāyanti, kusalā dhammā abhivaḍḍhanti—evarūpo diṭṭhipaṭilābho sevitabbo.	10	
PA_mn_114:10.8	Kathaṁrūpaṁ, bhante, diṭṭhipaṭilābhaṁ sevato akusalā dhammā abhivaḍḍhanti, kusalā dhammā parihāyanti?	10	
PA_mn_114:10.9	Idha, bhante, ekacco evaṁdiṭṭhiko hoti:	10	
PA_mn_114:10.10_0	‘natthi dinnaṁ, natthi yiṭṭhaṁ, natthi hutaṁ, natthi sukatadukkaṭānaṁ kammānaṁ phalaṁ	10	
PA_mn_114:10.10_1	vipāko, natthi ayaṁ loko, natthi paro loko, natthi mātā, natthi pitā, natthi sattā	10	
PA_mn_114:10.10_2	opapātikā, natthi loke samaṇabrāhmaṇā sammaggatā sammāpaṭipannā ye imañca lokaṁ parañca	10	
PA_mn_114:10.10_3	lokaṁ sayaṁ abhiññā sacchikatvā pavedentī’ti—	10	
PA_mn_114:10.11	evarūpaṁ, bhante, diṭṭhipaṭilābhaṁ sevato akusalā dhammā abhivaḍḍhanti, kusalā dhammā parihāyanti.	10	
PA_mn_114:10.12	Kathaṁrūpaṁ, bhante, diṭṭhipaṭilābhaṁ sevato akusalā dhammā parihāyanti, kusalā dhammā abhivaḍḍhanti?	10	
PA_mn_114:10.13	Idha, bhante, ekacco evaṁdiṭṭhiko hoti:	10	
PA_mn_114:10.14_0	‘atthi dinnaṁ, atthi yiṭṭhaṁ, atthi hutaṁ, atthi sukatadukkaṭānaṁ kammānaṁ phalaṁ	10	
PA_mn_114:10.14_1	vipāko, atthi ayaṁ loko, atthi paro loko, atthi mātā, atthi pitā, atthi sattā opapātikā,	10	
PA_mn_114:10.14_2	atthi loke samaṇabrāhmaṇā sammaggatā sammāpaṭipannā ye imañca lokaṁ parañca lokaṁ	10	
PA_mn_114:10.14_3	sayaṁ abhiññā sacchikatvā pavedentī’ti—	10	
PA_mn_114:10.15	evarūpaṁ, bhante, diṭṭhipaṭilābhaṁ sevato akusalā dhammā parihāyanti, kusalā dhammā abhivaḍḍhanti.	10	
PA_mn_114:10.16	‘Diṭṭhipaṭilābhampāhaṁ, bhikkhave, duvidhena vadāmi—	10	
PA_mn_114:10.17	sevitabbampi, asevitabbampi;	10	
PA_mn_114:10.18	tañca aññamaññaṁ diṭṭhipaṭilābhan’ti—	10	
PA_mn_114:10.19	iti yaṁ taṁ vuttaṁ bhagavatā idametaṁ paṭicca vuttaṁ.	10	
PA_mn_114:11.1	‘Attabhāvapaṭilābhampāhaṁ, bhikkhave, duvidhena vadāmi—	11	
PA_mn_114:11.2	sevitabbampi, asevitabbampi;	11	
PA_mn_114:11.3	tañca aññamaññaṁ attabhāvapaṭilābhan’ti—	11	
PA_mn_114:11.4	iti kho panetaṁ vuttaṁ bhagavatā.	11	
PA_mn_114:11.5	Kiñcetaṁ paṭicca vuttaṁ?	11	
PA_mn_114:11.6	Yathārūpaṁ, bhante, attabhāvapaṭilābhaṁ sevato akusalā dhammā abhivaḍḍhanti, kusalā dhammā parihāyanti—	11	
PA_mn_114:11.7	evarūpo attabhāvapaṭilābho na sevitabbo;	11	
PA_mn_114:11.8	yathārūpañca kho, bhante, attabhāvapaṭilābhaṁ sevato akusalā dhammā parihāyanti, kusalā dhammā abhivaḍḍhanti—	11	
PA_mn_114:11.9	evarūpo attabhāvapaṭilābho sevitabbo.	11	
PA_mn_114:11.10	Kathaṁrūpaṁ, bhante, attabhāvapaṭilābhaṁ sevato akusalā dhammā abhivaḍḍhanti, kusalā dhammā parihāyanti?	11	
PA_mn_114:11.11	Sabyābajjhaṁ, bhante, attabhāvapaṭilābhaṁ abhinibbattayato apariniṭṭhitabhāvāya akusalā dhammā abhivaḍḍhanti, kusalā dhammā parihāyanti;	11	
PA_mn_114:11.12	abyābajjhaṁ, bhante, attabhāvapaṭilābhaṁ abhinibbattayato pariniṭṭhitabhāvāya akusalā dhammā parihāyanti, kusalā dhammā abhivaḍḍhanti.	11	
PA_mn_114:11.13	‘Attabhāvapaṭilābhampāhaṁ, bhikkhave, duvidhena vadāmi—	11	
PA_mn_114:11.14	sevitabbampi, asevitabbampi;	11	
PA_mn_114:11.15	tañca aññamaññaṁ attabhāvapaṭilābhan’ti—	11	
PA_mn_114:11.16	iti yaṁ taṁ vuttaṁ bhagavatā idametaṁ paṭicca vuttaṁ.	11	
PA_mn_114:12.1	Imassa kho ahaṁ, bhante, bhagavatā saṅkhittena bhāsitassa, vitthārena atthaṁ avibhattassa, evaṁ vitthārena atthaṁ ājānāmī”ti.	12	
PA_mn_114:13.1	“Sādhu sādhu, sāriputta.	13	
PA_mn_114:13.2	Sādhu kho tvaṁ, sāriputta, imassa mayā saṅkhittena bhāsitassa, vitthārena atthaṁ avibhattassa, evaṁ vitthārena atthaṁ ājānāsi.	13	
PA_mn_114:14.1	‘Kāyasamācārampāhaṁ, bhikkhave, duvidhena vadāmi—	14	
PA_mn_114:14.2	sevitabbampi, asevitabbampi;	14	
PA_mn_114:14.3	tañca aññamaññaṁ kāyasamācāran’ti—	14	
PA_mn_114:14.4	iti kho panetaṁ vuttaṁ mayā.	14	
PA_mn_114:14.5	Kiñcetaṁ paṭicca vuttaṁ?	14	
PA_mn_114:14.6	Yathārūpaṁ, sāriputta, kāyasamācāraṁ sevato akusalā dhammā abhivaḍḍhanti, kusalā dhammā parihāyanti evarūpo kāyasamācāro na sevitabbo;	14	
PA_mn_114:14.7	yathārūpañca kho, sāriputta, kāyasamācāraṁ sevato akusalā dhammā parihāyanti, kusalā dhammā abhivaḍḍhanti—	14	
PA_mn_114:14.8	evarūpo kāyasamācāro sevitabbo.	14	
PA_mn_114:15.1	Kathaṁrūpaṁ, sāriputta, kāyasamācāraṁ sevato akusalā dhammā abhivaḍḍhanti, kusalā dhammā parihāyanti?	15	
PA_mn_114:15.2	Idha, sāriputta, ekacco pāṇātipātī hoti luddo lohitapāṇi hatappahate niviṭṭho adayāpanno pāṇabhūtesu;	15	
PA_mn_114:15.3	adinnādāyī kho pana hoti, yaṁ taṁ parassa paravittūpakaraṇaṁ gāmagataṁ vā araññagataṁ vā taṁ adinnaṁ theyyasaṅkhātaṁ ādātā hoti;	15	
PA_mn_114:15.4_0	kāmesumicchācārī kho pana hoti, yā tā māturakkhitā piturakkhitā mātāpiturakkhitā	15	
PA_mn_114:15.4_1	bhāturakkhitā bhaginirakkhitā ñātirakkhitā gottarakkhitā dhammarakkhitā sassāmikā	15	
PA_mn_114:15.4_2	saparidaṇḍā antamaso mālāguḷaparikkhittāpi tathārūpāsu cārittaṁ āpajjitā hoti—	15	
PA_mn_114:15.5	evarūpaṁ, sāriputta, kāyasamācāraṁ sevato akusalā dhammā abhivaḍḍhanti, kusalā dhammā parihāyanti.	15	
PA_mn_114:16.1	Kathaṁrūpaṁ, sāriputta, kāyasamācāraṁ sevato akusalā dhammā parihāyanti, kusalā dhammā abhivaḍḍhanti?	16	
PA_mn_114:16.2	Idha, sāriputta, ekacco pāṇātipātaṁ pahāya pāṇātipātā paṭivirato hoti nihitadaṇḍo nihitasattho, lajjī dayāpanno sabbapāṇabhūtahitānukampī viharati;	16	
PA_mn_114:16.3	adinnādānaṁ pahāya adinnādānā paṭivirato hoti, yaṁ taṁ parassa paravittūpakaraṇaṁ gāmagataṁ vā araññagataṁ vā taṁ nādinnaṁ theyyasaṅkhātaṁ ādātā hoti;	16	
PA_mn_114:16.4_0	kāmesumicchācāraṁ pahāya kāmesumicchācārā paṭivirato hoti, yā tā māturakkhitā piturakkhitā	16	
PA_mn_114:16.4_1	mātāpiturakkhitā bhāturakkhitā bhaginirakkhitā ñātirakkhitā gottarakkhitā dhammarakkhitā	16	
PA_mn_114:16.4_2	sassāmikā saparidaṇḍā antamaso mālāguḷaparikkhittāpi tathārūpāsu na cārittaṁ āpajjitā hoti—	16	
PA_mn_114:16.5	evarūpaṁ, sāriputta, kāyasamācāraṁ sevato akusalā dhammā parihāyanti, kusalā dhammā abhivaḍḍhanti.	16	
PA_mn_114:16.6	‘Kāyasamācārampāhaṁ, bhikkhave, duvidhena vadāmi—	16	
PA_mn_114:16.7	sevitabbampi, asevitabbampi;	16	
PA_mn_114:16.8	tañca aññamaññaṁ kāyasamācāran’ti—	16	
PA_mn_114:16.9	iti yaṁ taṁ vuttaṁ mayā idametaṁ paṭicca vuttaṁ.	16	
PA_mn_114:17-19.1	Vacīsamācārampāhaṁ, bhikkhave, duvidhena vadāmi …pe…	17-19	
PA_mn_114:17-19.2	manosamācārampāhaṁ, bhikkhave, duvidhena vadāmi …pe…	17-19	
PA_mn_114:17-19.3	cittuppādampāhaṁ, bhikkhave, duvidhena vadāmi …pe…	17-19	
PA_mn_114:17-19.4	saññāpaṭilābhampāhaṁ, bhikkhave, duvidhena vadāmi …pe…	17-19	
PA_mn_114:17-19.5	diṭṭhipaṭilābhampāhaṁ, bhikkhave, duvidhena vadāmi …pe….	17-19	
PA_mn_114:20.1	‘Attabhāvapaṭilābhampāhaṁ, bhikkhave, duvidhena vadāmi—	20	
PA_mn_114:20.2	sevitabbampi, asevitabbampi;	20	
PA_mn_114:20.3	tañca aññamaññaṁ attabhāvapaṭilābhan’ti—	20	
PA_mn_114:20.4	iti kho panetaṁ vuttaṁ mayā.	20	
PA_mn_114:20.5	Kiñcetaṁ paṭicca vuttaṁ?	20	
PA_mn_114:20.6	Yathārūpaṁ, sāriputta, attabhāvapaṭilābhaṁ sevato akusalā dhammā abhivaḍḍhanti, kusalā dhammā parihāyanti evarūpo attabhāvapaṭilābho na sevitabbo;	20	
PA_mn_114:20.7	yathārūpañca kho, sāriputta, attabhāvapaṭilābhaṁ sevato akusalā dhammā parihāyanti, kusalā dhammā abhivaḍḍhanti—	20	
PA_mn_114:20.8	evarūpo attabhāvapaṭilābho sevitabbo.	20	
PA_mn_114:21.1	Kathaṁrūpaṁ, sāriputta, attabhāvapaṭilābhaṁ sevato akusalā dhammā abhivaḍḍhanti, kusalā dhammā parihāyanti?	21	
PA_mn_114:21.2	Sabyābajjhaṁ, sāriputta, attabhāvapaṭilābhaṁ abhinibbattayato apariniṭṭhitabhāvāya akusalā dhammā abhivaḍḍhanti, kusalā dhammā parihāyanti;	21	
PA_mn_114:21.3	abyābajjhaṁ, sāriputta, attabhāvapaṭilābhaṁ abhinibbattayato pariniṭṭhitabhāvāya akusalā dhammā parihāyanti, kusalā dhammā abhivaḍḍhanti.	21	
PA_mn_114:21.4	‘Attabhāvapaṭilābhampāhaṁ, bhikkhave, duvidhena vadāmi—	21	
PA_mn_114:21.5	sevitabbampi, asevitabbampi;	21	
PA_mn_114:21.6	tañca aññamaññaṁ attabhāvapaṭilābhan’ti—	21	
PA_mn_114:21.7	iti yaṁ taṁ vuttaṁ mayā idametaṁ paṭicca vuttaṁ.	21	
PA_mn_114:21.8	Imassa kho, sāriputta, mayā saṅkhittena bhāsitassa evaṁ vitthārena attho daṭṭhabbo.	21	
PA_mn_114:22.1	Cakkhuviññeyyaṁ rūpampāhaṁ, sāriputta, duvidhena vadāmi—	22	
PA_mn_114:22.2	sevitabbampi, asevitabbampi;	22	
PA_mn_114:22.3	sotaviññeyyaṁ saddampāhaṁ, sāriputta, duvidhena vadāmi—	22	
PA_mn_114:22.4	sevitabbampi asevitabbampi;	22	
PA_mn_114:22.5	ghānaviññeyyaṁ gandhampāhaṁ, sāriputta, duvidhena vadāmi—	22	
PA_mn_114:22.6	sevitabbampi, asevitabbampi;	22	
PA_mn_114:22.7	jivhāviññeyyaṁ rasampāhaṁ, sāriputta, duvidhena vadāmi—	22	
PA_mn_114:22.8	sevitabbampi, asevitabbampi;	22	
PA_mn_114:22.9	kāyaviññeyyaṁ phoṭṭhabbampāhaṁ, sāriputta, duvidhena vadāmi—	22	
PA_mn_114:22.10	sevitabbampi, asevitabbampi;	22	
PA_mn_114:22.11	manoviññeyyaṁ dhammampāhaṁ, sāriputta, duvidhena vadāmi—	22	
PA_mn_114:22.12	sevitabbampi, asevitabbampī”ti.	22	
PA_mn_114:23.1	Evaṁ vutte, āyasmā sāriputto bhagavantaṁ etadavoca:	23	
PA_mn_114:23.2	“imassa kho ahaṁ, bhante, bhagavatā saṅkhittena bhāsitassa, vitthārena atthaṁ avibhattassa, evaṁ vitthārena atthaṁ ājānāmi.	23	
PA_mn_114:24.1	‘Cakkhuviññeyyaṁ rūpampāhaṁ, sāriputta, duvidhena vadāmi—	24	
PA_mn_114:24.2	sevitabbampi, asevitabbampī’ti—	24	
PA_mn_114:24.3	iti kho panetaṁ vuttaṁ bhagavatā.	24	
PA_mn_114:24.4	Kiñcetaṁ paṭicca vuttaṁ?	24	
PA_mn_114:24.5	Yathārūpaṁ, bhante, cakkhuviññeyyaṁ rūpaṁ sevato akusalā dhammā abhivaḍḍhanti, kusalā dhammā parihāyanti evarūpaṁ cakkhuviññeyyaṁ rūpaṁ na sevitabbaṁ;	24	
PA_mn_114:24.6	yathārūpañca kho, bhante, cakkhuviññeyyaṁ rūpaṁ sevato akusalā dhammā parihāyanti, kusalā dhammā abhivaḍḍhanti evarūpaṁ cakkhuviññeyyaṁ rūpaṁ sevitabbaṁ.	24	
PA_mn_114:24.7	‘Cakkhuviññeyyaṁ rūpampāhaṁ, sāriputta, duvidhena vadāmi—	24	
PA_mn_114:24.8	sevitabbampi, asevitabbampī’ti—	24	
PA_mn_114:24.9	iti yaṁ taṁ vuttaṁ bhagavatā idametaṁ paṭicca vuttaṁ.	24	
PA_mn_114:25.1	Sotaviññeyyaṁ saddampāhaṁ, sāriputta …pe…	25	
PA_mn_114:25.2	evarūpo sotaviññeyyo saddo na sevitabbo …	25	
PA_mn_114:25.3	evarūpo sotaviññeyyo saddo sevitabbo …	25	
PA_mn_114:26.1	evarūpo ghānaviññeyyo gandho na sevitabbo …	26	
PA_mn_114:26.2	evarūpo ghānaviññeyyo gandho sevitabbo …	26	
PA_mn_114:27.1	evarūpo jivhāviññeyyo raso na sevitabbo …	27	
PA_mn_114:27.2	evarūpo jivhāviññeyyo raso sevitabbo …	27	
PA_mn_114:27.3	kāyaviññeyyaṁ phoṭṭhabbampāhaṁ, sāriputta …	27	
PA_mn_114:28.1	evarūpo kāyaviññeyyo phoṭṭhabbo na sevitabbo …	28	
PA_mn_114:28.2	evarūpo kāyaviññeyyo phoṭṭhabbo sevitabbo.	28	
PA_mn_114:29.1	‘Manoviññeyyaṁ dhammampāhaṁ, sāriputta, duvidhena vadāmi—	29	
PA_mn_114:29.2	sevitabbampi, asevitabbampī’ti—	29	
PA_mn_114:29.3	iti kho panetaṁ vuttaṁ bhagavatā.	29	
PA_mn_114:29.4	Kiñcetaṁ paṭicca vuttaṁ?	29	
PA_mn_114:30.1	Yathārūpaṁ, bhante, manoviññeyyaṁ dhammaṁ sevato akusalā dhammā abhivaḍḍhanti, kusalā dhammā parihāyanti evarūpo manoviññeyyo dhammo na sevitabbo;	30	
PA_mn_114:30.2	yathārūpañca kho, bhante, manoviññeyyaṁ dhammaṁ sevato akusalā dhammā parihāyanti, kusalā dhammā abhivaḍḍhanti evarūpo manoviññeyyo dhammo sevitabbo.	30	
PA_mn_114:30.3	‘Manoviññeyyaṁ dhammampāhaṁ, sāriputta, duvidhena vadāmi—	30	
PA_mn_114:30.4	sevitabbampi, asevitabbampī’ti—	30	
PA_mn_114:30.5	iti yaṁ taṁ vuttaṁ bhagavatā idametaṁ paṭicca vuttaṁ.	30	
PA_mn_114:30.6	Imassa kho ahaṁ, bhante, bhagavatā saṅkhittena bhāsitassa, vitthārena atthaṁ avibhattassa, evaṁ vitthārena atthaṁ ājānāmī”ti.	30	
PA_mn_114:31.1	“Sādhu sādhu, sāriputta.	31	
PA_mn_114:31.2	Sādhu kho tvaṁ, sāriputta, imassa mayā saṅkhittena bhāsitassa, vitthārena atthaṁ avibhattassa, evaṁ vitthārena atthaṁ ājānāsi.	31	
PA_mn_114:32-36.1	‘Cakkhuviññeyyaṁ rūpampāhaṁ, sāriputta, duvidhena vadāmi—	32-36	
PA_mn_114:32-36.2	sevitabbampi, asevitabbampī’ti—	32-36	
PA_mn_114:32-36.3	iti kho panetaṁ vuttaṁ mayā.	32-36	
PA_mn_114:32-36.4	Kiñcetaṁ paṭicca vuttaṁ?	32-36	
PA_mn_114:32-36.5	Yathārūpaṁ, sāriputta, cakkhuviññeyyaṁ rūpaṁ sevato akusalā dhammā abhivaḍḍhanti, kusalā dhammā parihāyanti evarūpaṁ cakkhuviññeyyaṁ rūpaṁ na sevitabbaṁ;	32-36	
PA_mn_114:32-36.6	yathārūpañca kho, sāriputta, cakkhuviññeyyaṁ rūpaṁ sevato akusalā dhammā parihāyanti, kusalā dhammā abhivaḍḍhanti evarūpaṁ cakkhuviññeyyaṁ rūpaṁ sevitabbaṁ.	32-36	
PA_mn_114:32-36.7	‘Cakkhuviññeyyaṁ rūpampāhaṁ, sāriputta, duvidhena vadāmi—	32-36	
PA_mn_114:32-36.8	sevitabbampi, asevitabbampī’ti—	32-36	
PA_mn_114:32-36.9	iti yaṁ taṁ vuttaṁ mayā idametaṁ paṭicca vuttaṁ.	32-36	
PA_mn_114:37.1	Sotaviññeyyaṁ saddampāhaṁ, sāriputta …pe…	37	
PA_mn_114:37.2	evarūpo sotaviññeyyo saddo na sevitabbo …	37	
PA_mn_114:37.3	evarūpo sotaviññeyyo saddo sevitabbo …	37	
PA_mn_114:37.4	evarūpo ghānaviññeyyo gandho na sevitabbo …	37	
PA_mn_114:37.5	evarūpo ghānaviññeyyo gandho sevitabbo …	37	
PA_mn_114:37.6	evarūpo jivhāviññeyyo raso na sevitabbo …	37	
PA_mn_114:37.7	evarūpo jivhāviññeyyo raso sevitabbo …	37	
PA_mn_114:37.8	evarūpo kāyaviññeyyo phoṭṭhabbo na sevitabbo …	37	
PA_mn_114:37.9	evarūpo kāyaviññeyyo phoṭṭhabbo sevitabbo.	37	
PA_mn_114:38.1	Manoviññeyyaṁ dhammampāhaṁ, sāriputta …pe…	38	
PA_mn_114:38.2	evarūpo manoviññeyyo dhammo na sevitabbo …	38	
PA_mn_114:38.3	evarūpo manoviññeyyo dhammo sevitabbo.	38	
PA_mn_114:38.4	‘Manoviññeyyaṁ dhammampāhaṁ, sāriputta, duvidhena vadāmi—	38	
PA_mn_114:38.5	sevitabbampi, asevitabbampī’ti—	38	
PA_mn_114:38.6	iti yaṁ taṁ vuttaṁ mayā idametaṁ paṭicca vuttaṁ.	38	
PA_mn_114:38.7	Imassa kho, sāriputta, mayā saṅkhittena bhāsitassa evaṁ vitthārena attho daṭṭhabbo.	38	
PA_mn_114:39.1	Cīvaraṁpāhaṁ, sāriputta, duvidhena vadāmi—	39	
PA_mn_114:39.2	sevitabbampi, asevitabbampi …pe…	39	
PA_mn_114:39.3	piṇḍapātaṁpāhaṁ, sāriputta …	39	
PA_mn_114:39.4	senāsanaṁpāhaṁ, sāriputta …	39	
PA_mn_114:39.5	gāmampāhaṁ, sāriputta …	39	
PA_mn_114:39.6	nigamampāhaṁ, sāriputta …	39	
PA_mn_114:39.7	nagarampāhaṁ, sāriputta …	39	
PA_mn_114:39.8	janapadampāhaṁ, sāriputta …	39	
PA_mn_114:39.9	puggalaṁpāhaṁ, sāriputta, duvidhena vadāmi—	39	
PA_mn_114:39.10	sevitabbampi, asevitabbampī”ti.	39	
PA_mn_114:40.1	Evaṁ vutte, āyasmā sāriputto bhagavantaṁ etadavoca:	40	
PA_mn_114:40.2	“imassa kho ahaṁ, bhante, bhagavatā saṅkhittena bhāsitassa, vitthārena atthaṁ avibhattassa, evaṁ vitthārena atthaṁ ājānāmi.	40	
PA_mn_114:41.1	‘Cīvaraṁpāhaṁ, sāriputta, duvidhena vadāmi—	41	
PA_mn_114:41.2	sevitabbampi, asevitabbampī’ti—	41	
PA_mn_114:41.3	iti kho panetaṁ vuttaṁ bhagavatā.	41	
PA_mn_114:41.4	Kiñcetaṁ paṭicca vuttaṁ?	41	
PA_mn_114:41.5	Yathārūpaṁ, bhante, cīvaraṁ sevato akusalā dhammā abhivaḍḍhanti, kusalā dhammā parihāyanti evarūpaṁ cīvaraṁ na sevitabbaṁ;	41	
PA_mn_114:41.6	yathārūpañca kho, bhante, cīvaraṁ sevato akusalā dhammā parihāyanti, kusalā dhammā abhivaḍḍhanti evarūpaṁ cīvaraṁ sevitabbaṁ.	41	
PA_mn_114:41.7	‘Cīvaraṁpāhaṁ, sāriputta, duvidhena vadāmi—	41	
PA_mn_114:41.8	sevitabbampi, asevitabbampī’ti—	41	
PA_mn_114:41.9	iti yaṁ taṁ vuttaṁ bhagavatā idametaṁ paṭicca vuttaṁ.	41	
PA_mn_114:42.1	Piṇḍapātaṁpāhaṁ, sāriputta …pe…	42	
PA_mn_114:42.2	evarūpo piṇḍapāto na sevitabbo …	42	
PA_mn_114:42.3	evarūpo piṇḍapāto sevitabbo …	42	
PA_mn_114:43.1	senāsanaṁpāhaṁ, sāriputta …pe…	43	
PA_mn_114:43.2	evarūpaṁ senāsanaṁ na sevitabbaṁ …	43	
PA_mn_114:43.3	evarūpaṁ senāsanaṁ sevitabbaṁ …	43	
PA_mn_114:44.1	gāmampāhaṁ, sāriputta …pe…	44	
PA_mn_114:45.1	evarūpo gāmo na sevitabbo …	45	
PA_mn_114:45.2	evarūpo gāmo sevitabbo …	45	
PA_mn_114:45.3	evarūpo nigamo na sevitabbo …	45	
PA_mn_114:45.4	evarūpo nigamo sevitabbo …	45	
PA_mn_114:46.1	evarūpaṁ nagaraṁ na sevitabbaṁ …	46	
PA_mn_114:46.2	evarūpaṁ nagaraṁ sevitabbaṁ …	46	
PA_mn_114:47.1	evarūpo janapado na sevitabbo …	47	
PA_mn_114:47.2	evarūpo janapado sevitabbo.	47	
PA_mn_114:48.1	‘Puggalaṁpāhaṁ, sāriputta, duvidhena vadāmi—	48	
PA_mn_114:48.2	sevitabbampi, asevitabbampī’ti—	48	
PA_mn_114:48.3	iti kho panetaṁ vuttaṁ bhagavatā.	48	
PA_mn_114:48.4	Kiñcetaṁ paṭicca vuttaṁ?	48	
PA_mn_114:48.5	Yathārūpaṁ, bhante, puggalaṁ sevato akusalā dhammā abhivaḍḍhanti, kusalā dhammā parihāyanti evarūpo puggalo na sevitabbo;	48	
PA_mn_114:48.6	yathārūpañca kho, bhante, puggalaṁ sevato akusalā dhammā parihāyanti, kusalā dhammā abhivaḍḍhanti evarūpo puggalo sevitabbo.	48	
PA_mn_114:48.7	‘Puggalaṁpāhaṁ, sāriputta, duvidhena vadāmi—	48	
PA_mn_114:48.8	sevitabbampi, asevitabbampī’ti—	48	
PA_mn_114:48.9	iti yaṁ taṁ vuttaṁ bhagavatā idametaṁ paṭicca vuttanti.	48	
PA_mn_114:49.1	Imassa kho ahaṁ, bhante, bhagavatā saṅkhittena bhāsitassa, vitthārena atthaṁ avibhattassa evaṁ vitthārena atthaṁ ājānāmī”ti.	49	
PA_mn_114:50.1	“Sādhu sādhu, sāriputta.	50	
PA_mn_114:50.2	Sādhu kho tvaṁ, sāriputta, imassa mayā saṅkhittena bhāsitassa, vitthārena atthaṁ avibhattassa evaṁ vitthārena atthaṁ ājānāsi.	50	
PA_mn_114:51-58.1	‘Cīvaraṁpāhaṁ, sāriputta, duvidhena vadāmi—	51-58	
PA_mn_114:51-58.2	sevitabbampi, asevitabbampī’ti—	51-58	
PA_mn_114:51-58.3	iti kho panetaṁ vuttaṁ mayā.	51-58	
PA_mn_114:51-58.4	Kiñcetaṁ paṭicca vuttaṁ?	51-58	
PA_mn_114:51-58.5	Yathārūpaṁ, sāriputta, cīvaraṁ sevato akusalā dhammā abhivaḍḍhanti, kusalā dhammā parihāyanti evarūpaṁ cīvaraṁ na sevitabbaṁ;	51-58	
PA_mn_114:51-58.6	yathārūpañca kho, sāriputta, cīvaraṁ sevato akusalā dhammā parihāyanti, kusalā dhammā abhivaḍḍhanti evarūpaṁ cīvaraṁ sevitabbaṁ.	51-58	
PA_mn_114:51-58.7	‘Cīvaraṁpāhaṁ, sāriputta, duvidhena vadāmi—	51-58	
PA_mn_114:51-58.8	sevitabbampi, asevitabbampī’ti—	51-58	
PA_mn_114:51-58.9	iti yaṁ taṁ vuttaṁ mayā idametaṁ paṭicca vuttaṁ.	51-58	
PA_mn_114:51-58.10	(Yathā paṭhamaṁ tathā vitthāretabbaṁ)	51-58	
PA_mn_114:51-58.11	Evarūpo piṇḍapāto …	51-58	
PA_mn_114:51-58.12	evarūpaṁ senāsanaṁ …	51-58	
PA_mn_114:51-58.13	evarūpo gāmo …	51-58	
PA_mn_114:51-58.14	evarūpo nigamo …	51-58	
PA_mn_114:51-58.15	evarūpaṁ nagaraṁ …	51-58	
PA_mn_114:51-58.16	evarūpo janapado.	51-58	
PA_mn_114:59.1	‘Puggalaṁpāhaṁ, sāriputta, duvidhena vadāmi—	59	
PA_mn_114:59.2	sevitabbampi, asevitabbampī’ti—	59	
PA_mn_114:59.3	iti kho panetaṁ vuttaṁ mayā.	59	
PA_mn_114:59.4	Kiñcetaṁ paṭicca vuttaṁ?	59	
PA_mn_114:59.5	Yathārūpaṁ, sāriputta, puggalaṁ sevato akusalā dhammā abhivaḍḍhanti, kusalā dhammā parihāyanti evarūpo puggalo na sevitabbo;	59	
PA_mn_114:59.6	yathārūpañca kho, sāriputta, puggalaṁ sevato akusalā dhammā parihāyanti, kusalā dhammā abhivaḍḍhanti evarūpo puggalo sevitabbo.	59	
PA_mn_114:59.7	‘Puggalaṁpāhaṁ, sāriputta, duvidhena vadāmi—	59	
PA_mn_114:59.8	sevitabbampi, asevitabbampī’ti—	59	
PA_mn_114:59.9	iti yaṁ taṁ vuttaṁ mayā idametaṁ paṭicca vuttaṁ.	59	
PA_mn_114:59.10	Imassa kho, sāriputta, mayā saṅkhittena bhāsitassa evaṁ vitthārena attho daṭṭhabbo.	59	
PA_mn_114:60.1	Sabbepi ce, sāriputta, khattiyā imassa mayā saṅkhittena bhāsitassa evaṁ vitthārena atthaṁ ājāneyyuṁ, sabbesānampissa khattiyānaṁ dīgharattaṁ hitāya sukhāya.	60	
PA_mn_114:60.2	Sabbepi ce, sāriputta, brāhmaṇā …pe…	60	
PA_mn_114:60.3	sabbepi ce, sāriputta, vessā …	60	
PA_mn_114:60.4	sabbepi ce, sāriputta, suddā imassa mayā saṅkhittena bhāsitassa evaṁ vitthārena atthaṁ ājāneyyuṁ, sabbesānampissa suddānaṁ dīgharattaṁ hitāya sukhāya.	60	
PA_mn_114:60.5_0	Sadevakopi ce, sāriputta, loko samārako sabrahmako sassamaṇabrāhmaṇī pajā sadevamanussā	60	
PA_mn_114:60.5_1	imassa mayā saṅkhittena bhāsitassa evaṁ vitthārena atthaṁ ājāneyya, sadevakassapissa	60	
PA_mn_114:60.5_2	lokassa samārakassa sabrahmakassa sassamaṇabrāhmaṇiyā pajāya sadevamanussāya dīgharattaṁ hitāya sukhāyā”ti.	60	
PA_mn_114:61.1	Idamavoca bhagavā.	61	
PA_mn_114:61.2	Attamano āyasmā sāriputto bhagavato bhāsitaṁ abhinandīti.	61	
PA_mn_114:61.3	Sevitabbāsevitabbasuttaṁ niṭṭhitaṁ catutthaṁ.	61	
