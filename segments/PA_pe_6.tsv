segmentnr	original	folio	analyzed
PA_pe_6:0.1	Peṭakopadesa	0	
PA_pe_6:0.2	6. Suttatthasamuccayabhūmi	0	
PA_pe_6:1.1	Buddhānaṁ bhagavantānaṁ sāsanaṁ tividhena saṅgahaṁ gacchati, khandhesu dhātūsu āyatanesu ca.	1	
PA_pe_6:1.2	Tattha pañcakkhandhā rūpakkhandho yāva viññāṇakkhandho.	1	
PA_pe_6:1.3	Dasa rūpaāyatanāni cakkhu rūpā ca yāva kāyo phoṭṭhabbā ca, ayaṁ rūpakkhandho.	1	
PA_pe_6:1.4	Tattha cha vedanākāyā vedanākkhandho cakkhusamphassajā vedanā yāva manosamphassajā vedanā, ayaṁ vedanākkhandho.	1	
PA_pe_6:1.5	Tattha cha saññākāyā saññākkhandho, rūpasaññā yāva dhammasaññā ime cha saññākāyā, ayaṁ saññākkhandho.	1	
PA_pe_6:1.6	Tattha cha cetanākāyā saṅkhārakkhandho, rūpasañcetanā yāva dhammasañcetanā ime cha cetanākāyā, ayaṁ saṅkhārakkhandho.	1	
PA_pe_6:1.7	Tattha cha viññāṇakāyā viññāṇakkhandho, cakkhuviññāṇaṁ yāva manoviññāṇaṁ ime cha viññāṇakāyā, ayaṁ viññāṇakkhandho.	1	
PA_pe_6:1.8	Ime pañcakkhandhā.	1	
PA_pe_6:2.1	Tesaṁ kā pariññā?	2	
PA_pe_6:2.2	Aniccaṁ dukkhaṁ saññā anattāti esā etesaṁ pariññā.	2	
PA_pe_6:2.3	Tattha katamo khandhattho?	2	
PA_pe_6:2.4	Samūhattho khandhattho, puñjattho khandhattho, rāsattho khandhattho.	2	
PA_pe_6:2.5	Taṁ yathā dabbakkhandho vanakkhandho dārukkhandho aggikkhandho udakakkhandho vāyukkhandho iti evaṁ khandhesu sabbasaṅgahova evaṁ khandhattho.	2	
PA_pe_6:3.1	Tattha aṭṭhārasa dhātuyo cakkhudhātu rūpadhātu cakkhuviññāṇadhātu …pe…	3	
PA_pe_6:3.2	manodhātu dhammadhātu manoviññāṇadhātu.	3	
PA_pe_6:3.3	Etāyo aṭṭhārasa dhātuyo.	3	
PA_pe_6:3.4	Tāsaṁ pariññā aniccaṁ dukkhaṁ saññā anattāti esā etāsaṁ pariññā.	3	
PA_pe_6:3.5	Tattha ko dhātuattho?	3	
PA_pe_6:3.6	Vuccate avayavattho dhātuattho.	3	
PA_pe_6:3.7	Avayavoti cakkhu no pasādo cakkhudhātu.	3	
PA_pe_6:3.8	Evaṁ pañcasu dhātūsu puna rāgavavacchedattho dhātuattho.	3	
PA_pe_6:3.9	Vavacchinnā hi cakkhudhātu.	3	
PA_pe_6:3.10	Evaṁ pañcasu punarāha ekantipakatyatthena dhātuatthoti vuccate.	3	
PA_pe_6:3.11	Taṁ yathā, pakatiyā ayaṁ puriso pittiko semhiko vātiko sannipātikoti evaṁ pakaticakkhudhātu dasannaṁ piyā ca sabbesu indriyesu …pe…	3	
PA_pe_6:3.12	visabhāgattho dhātuattho.	3	
PA_pe_6:4.1	Tattha dvādasāyatanāni katamāni?	4	
PA_pe_6:4.2	Cha ajjhattikāni cha bāhirāni.	4	
PA_pe_6:4.3	Cakkhāyatanaṁ yāva manāyatananti ajjhattikaṁ, rūpāyatanaṁ yāva dhammāyatananti bāhiraṁ.	4	
PA_pe_6:4.4	Etāni dvādasa āyatanāni.	4	
PA_pe_6:4.5	Etesaṁ kā pariññā?	4	
PA_pe_6:4.6	Aniccaṁ dukkhaṁ saññā anattāti, esā etesaṁ pariññā.	4	
PA_pe_6:4.7	Api ca dvidhā pariññā ñātapariññā ca pahānapariññā ca.	4	
PA_pe_6:4.8	Tattha ñātapariññā nāma aniccaṁ dukkhaṁ saññā anattāti, esā ñātapariññā.	4	
PA_pe_6:4.9	Pahānapariññā pana chandarāgappahānā, esā pahānapariññā.	4	
PA_pe_6:4.10	Tattha katamo āyatanattho?	4	
PA_pe_6:4.11	Vuccate ākārattho āyatanattho.	4	
PA_pe_6:4.12	Yathā suvaṇṇākaro dubbaṇṇākaro, yathā dvīhi tehi ākārehi te te gāvā uttiṭṭhanti.	4	
PA_pe_6:4.13	Evaṁ ete hi cittacetasikā gāvā uttiṭṭhanti kammakilesā dukkhadhammā ca.	4	
PA_pe_6:4.14	Punarāha āyadānattho āyatanattho.	4	
PA_pe_6:4.15	Yathā rañño āyadānehi āyo bhavati, evaṁ āyadānattho āyatanattho.	4	
PA_pe_6:5.1	Cattāri ariyasaccāni dukkhaṁ samudayo nirodho maggo ca.	5	
PA_pe_6:5.2	Dukkhaṁ yathā samāsena dhammācariyaṁ mānasañca, samudayo samāsena avijjā ca taṇhā ca, nirodho samāsena vijjā ca vimutti ca, maggo samāsena samatho ca vipassanā ca.	5	
PA_pe_6:6.1	Tattha sattatiṁsa bodhipakkhikā dhammā katame?	6	
PA_pe_6:6.2	Cattāro satipaṭṭhānā yāva ariyo aṭṭhaṅgiko maggo, evamete sattatiṁsa bodhipakkhikā dhammā.	6	
PA_pe_6:6.3	Ye dhammā atītānāgatapaccuppannānaṁ buddhānaṁ bhagavantānaṁ paccekabuddhānaṁ sāvakānaṁ ca nibbānāya saṁvattantīti, so maggo cattāro satipaṭṭhānā.	6	
PA_pe_6:6.4	Katame cattāro?	6	
PA_pe_6:6.5	Idha bhikkhu kāye kāyānupassī viharati,	6	
PA_pe_6:6.6	sammappadhānaṁ …	6	
PA_pe_6:6.7	iddhipādaṁ …	6	
PA_pe_6:6.8	indriyāni …	6	
PA_pe_6:6.9	balāni …	6	
PA_pe_6:6.10	tattha ko indriyattho?	6	
PA_pe_6:6.11	Indattho indriyattho, ādhipateyyattho indriyattho, pasādattho indriyattho, asādhāraṇaṁ kassa kiriyattho indriyattho;	6	
PA_pe_6:6.12	anavapariyattho balattho, thāmattho balattho, upādāyattho balattho, upatthambhanattho balattho.	6	
PA_pe_6:7.1	Tattha katame satta bojjhaṅgā?	7	
PA_pe_6:7.2	Satisambojjhaṅgo yāva upekkhāsambojjhaṅgo.	7	
PA_pe_6:7.3	Tattha katamo aṭṭhaṅgiko maggo?	7	
PA_pe_6:7.4	Sammādiṭṭhi yāva sammāsamādhi.	7	
PA_pe_6:7.5	Tattha aṭṭhaṅgiko maggoti khandho sīlakkhandho ca samādhikkhandho ca paññākkhandho ca.	7	
PA_pe_6:7.6	Tattha yā ca sammāvācā yo ca sammākammanto yo ca sammāājīvo, ayaṁ sīlakkhandho.	7	
PA_pe_6:7.7	Yā ca sammāsati yo ca sammāvāyāmo yo ca sammāsamādhi, ayaṁ samādhikkhandho.	7	
PA_pe_6:7.8	Yo ca sammāsaṅkappo yā ca sammādiṭṭhi, ayaṁ paññākkhandho.	7	
PA_pe_6:7.9	Evaṁ tāyo tisso sikkhā.	7	
PA_pe_6:7.10	Evaṁ tīhākārehi dasa padāni …pe….	7	
PA_pe_6:8.1	Tattha yogāvacaro sīlakkhandhe ṭhito dosaṁ akusalaṁ na upādiyati, dosānusayaṁ samūhanati, dosasallaṁ uddharati, dukkhavedanaṁ parijānāti, kāmadhātuṁ samatikkamati.	8	
PA_pe_6:8.2	Samādhikkhandhe ṭhito lobhaṁ akusalaṁ na upādiyati, rāgānusayaṁ samūhanati, lobhasallaṁ uddharati, sukhavedanaṁ parijānāti, rūpadhātuṁ samatikkamati.	8	
PA_pe_6:8.3	Paññākkhandhe ṭhito mohaṁ akusalaṁ na upādiyati, avijjānusayaṁ samūhanati, mohasallaṁ diṭṭhisallañca uddharati, adukkhamasukhavedanaṁ parijānāti, arūpadhātuṁ samatikkamati.	8	
PA_pe_6:8.4	Iti tīhi khandhehi tīṇi akusalamūlāni na upādiyati, cattāri sallāni uddharati, tisso vedanā parijānāti, tedhātukaṁ samatikkamati.	8	
PA_pe_6:9.1	Tattha katamā avijjā?	9	
PA_pe_6:9.2	Yaṁ catūsu ariyasaccesu aññāṇanti vitthārena yathā so pāṇasajjesu kathaṅkathā kātabbaṁ.	9	
PA_pe_6:9.3	Tattha katamaṁ viññāṇaṁ?	9	
PA_pe_6:9.4	Cha viññāṇakāyā vedanā saññā cetanā phasso manasikāro, idaṁ nāmaṁ.	9	
PA_pe_6:9.5	Tattha katamaṁ rūpaṁ?	9	
PA_pe_6:9.6	Cātumahābhūtikaṁ catunnaṁ mahābhūtānaṁ upādāyarūpassa paññattiṁ.	9	
PA_pe_6:9.7	Iti purimakañca nāmaṁ idañca rūpaṁ tadubhayaṁ nāmarūpanti vuccati.	9	
PA_pe_6:9.8	Tattha chaḷāyatananti cha ajjhattikāni āyatanāni, cakkhu ajjhattikaṁ āyatanaṁ yāva mano ajjhattikaṁ āyatanaṁ.	9	
PA_pe_6:9.9	Phassoti cha phassakāyā cakkhusamphasso yāva manosamphassoti phasso.	9	
PA_pe_6:9.10	Cha vedanākāyā vedanā.	9	
PA_pe_6:9.11	Taṇhāti cha taṇhākāyā taṇhā.	9	
PA_pe_6:9.12	Upādānanti cattāri upādānāni kāmupādānaṁ diṭṭhupādānaṁ sīlabbatupādānaṁ attavādupādānanti upādānaṁ.	9	
PA_pe_6:9.13	Bhavoti tayo bhavā kāmabhavo rūpabhavo arūpabhavo.	9	
PA_pe_6:9.14	Tattha katamā jāti?	9	
PA_pe_6:9.15	Yā paṭhamaṁ khandhānaṁ paṭhamaṁ dhātūnaṁ paṭhamaṁ āyatanānaṁ uppatti jāti sañjāti okkanti abhinibbatti khandhānaṁ pātubhāvo, ayaṁ jāti.	9	
PA_pe_6:9.16	Tattha katamā jarā?	9	
PA_pe_6:9.17_0	Jarā nāma yaṁ taṁ khaṇḍiccaṁ pāliccaṁ valittacatā pavivittaṁ catunnaṁ mahābhūtānaṁ	9	
PA_pe_6:9.17_1	vivaṇṇataṁ bhaggo taṁ jarā hīyanā pahīyanā āyuno hāni saṁhāni indriyānaṁ paribhedo	9	
PA_pe_6:9.17_2	upanāho paripāko, ayaṁ jarā.	9	
PA_pe_6:9.18	Tattha katamaṁ maraṇaṁ?	9	
PA_pe_6:9.19	Maraṇaṁ nāma yaṁ tasmiṁ tasmiṁ sattanikāye tesaṁ tesaṁ sattānaṁ cuti cavanatā maraṇaṁ kālaṅkiriyā uddhumātakānaṁ bhedo kāyassa jīvitindriyassa upacchedo, idaṁ maraṇaṁ.	9	
PA_pe_6:9.20	Iti purimikā ca jarā idañca maraṇaṁ tadubhayaṁ jarāmaraṇaṁ.	9	
PA_pe_6:10.1	Tattha andhakāratimisā yathābhūtaṁ appajānanalakkhaṇā avijjā saṅkhārānaṁ padaṭṭhānaṁ.	10	
PA_pe_6:10.2	Abhisaṅkharaṇalakkhaṇā saṅkhārā, upacayapunabbhavābhiropanapaccupaṭṭhānā.	10	
PA_pe_6:10.3	Te viññāṇassa padaṭṭhānaṁ.	10	
PA_pe_6:10.4	Vatthu saviññattilakkhaṇaṁ viññāṇaṁ, taṁ nāmarūpassa padaṭṭhānaṁ.	10	
PA_pe_6:10.5	Anekasannissayalakkhaṇaṁ nāmarūpaṁ, taṁ saḷāyatanassa padaṭṭhānaṁ.	10	
PA_pe_6:10.6	Indriyavavatthāpanalakkhaṇaṁ saḷāyatanaṁ, taṁ phassassa padaṭṭhānaṁ.	10	
PA_pe_6:10.7	Sannipātalakkhaṇo phasso, so vedanāya padaṭṭhānaṁ.	10	
PA_pe_6:10.8	Anubhavanalakkhaṇā vedanā, sā taṇhāya padaṭṭhānaṁ.	10	
PA_pe_6:10.9	Ajjhosānalakkhaṇā taṇhā, sā upādānassa padaṭṭhānaṁ.	10	
PA_pe_6:10.10	Ādānaparihananalakkhaṇaṁ upādānaṁ, taṁ bhavassa padaṭṭhānaṁ.	10	
PA_pe_6:10.11	Nānāgativikkhepalakkhaṇo bhavo, so jātiyā padaṭṭhānaṁ.	10	
PA_pe_6:10.12	Khandhānaṁ pātubhāvalakkhaṇā jāti, sā jarāya padaṭṭhānaṁ.	10	
PA_pe_6:10.13	Upanayaparipākalakkhaṇā jarā, sā maraṇassa padaṭṭhānaṁ.	10	
PA_pe_6:10.14	Āyukkhayajīvitauparodhalakkhaṇaṁ maraṇaṁ, taṁ dukkhassa padaṭṭhānaṁ.	10	
PA_pe_6:10.15	Kāyasampīḷanalakkhaṇaṁ dukkhaṁ, taṁ domanassassa padaṭṭhānaṁ.	10	
PA_pe_6:10.16	Cittasampīḷanalakkhaṇaṁ domanassaṁ, taṁ sokassa padaṭṭhānaṁ.	10	
PA_pe_6:10.17	Socanalakkhaṇo soko, so paridevassa padaṭṭhānaṁ.	10	
PA_pe_6:10.18	Vacīnicchāraṇalakkhaṇo paridevo, so upāyāsassa padaṭṭhānaṁ.	10	
PA_pe_6:10.19	Ye āyāsā te upāyāsā.	10	
PA_pe_6:11.1	Nava padāni yattha sabbo akusalapakkho saṅgahaṁ samosaraṇaṁ gacchati.	11	
PA_pe_6:11.2	Katamāni nava padāni?	11	
PA_pe_6:11.3	Dve mūlakilesā, tīṇi akusalamūlāni, cattāro vipallāsā.	11	
PA_pe_6:11.4	Tattha dve mūlakilesā avijjā ca bhavataṇhā ca, tīṇi akusalamūlāni lobho doso moho ca.	11	
PA_pe_6:11.5	Cattāro vipallāsā—	11	
PA_pe_6:11.6_0	“anicce niccan”ti saññāvipallāso cittavipallāso diṭṭhivipallāso, “dukkhe sukhan”ti	11	
PA_pe_6:11.6_1	saññāvipallāso cittavipallāso diṭṭhivipallāso, “anattani attā”ti saññāvipallāso cittavipallāso	11	
PA_pe_6:11.6_2	diṭṭhivipallāso, “asubhe subhan”ti saññāvipallāso cittavipallāso diṭṭhivipallāso.	11	
PA_pe_6:12.1	Tattha avijjā nāma catūsu ariyasaccesu yathābhūtaṁ aññāṇaṁ, ayaṁ avijjā.	12	
PA_pe_6:12.2	Bhavataṇhā nāma yo bhavesu rāgo sārāgo icchā mucchā patthanā nandī ajjhosānaṁ apariccāgo, ayaṁ bhavataṇhā.	12	
PA_pe_6:13.1	Tattha katamo lobho akusalamūlaṁ?	13	
PA_pe_6:13.2_0	Lobho nāma so tesu tesu paravatthūsu paradabbesu paraṭṭhānesu parasāpateyyesu parapariggahitesu	13	
PA_pe_6:13.2_1	lobho lubbhanā icchā mucchā patthanā nandī ajjhosānaṁ apariccāgo, ayaṁ lobho akusalamūlaṁ.	13	
PA_pe_6:13.3	Kassetaṁ mūlaṁ?	13	
PA_pe_6:13.4	Lobho lobhajassa akusalassa kāyakammassa vacīkammassa manokammassa ca, tathā yathā taṁsampayuttānaṁ cittacetasikānaṁ dhammānaṁ mūlaṁ.	13	
PA_pe_6:14.1	Tattha katamo doso akusalamūlaṁ?	14	
PA_pe_6:14.2	So sattesu āghāto akkhanti appaccayo byāpādo padoso anatthakāmatā cetaso paṭighāto, ayaṁ doso akusalamūlaṁ.	14	
PA_pe_6:15.1	Kassetaṁ mūlaṁ?	15	
PA_pe_6:15.2	Dosajassa kāyakammassa vacīkammassa manokammassa sampayuttānañca cittacetasikānaṁ dhammānaṁ mūlaṁ.	15	
PA_pe_6:16.1	Tattha katamo moho akusalamūlaṁ?	16	
PA_pe_6:16.2_0	Yaṁ catūsu ariyasaccesu anabhisamayo asampajjaggāho appaṭivedho moho muyhanā sammoho	16	
PA_pe_6:16.2_1	sammuyhanā avijjā tamo andhakāro āvaraṇaṁ nīvaraṇaṁ chadanaṁ acchadanaṁ apasacchāgamanaṁ	16	
PA_pe_6:16.2_2	kusalānaṁ dhammānaṁ, ayaṁ moho akusalamūlaṁ.	16	
PA_pe_6:17.1	Kassetaṁ mūlaṁ?	17	
PA_pe_6:17.2	Mohajassa akusalassa kāyakammassa vacīkammassa manokammassa ca taṁsampayuttakānañca cittacetasikānaṁ dhammānaṁ mūlaṁ.	17	
PA_pe_6:18.1	Tattha vipallāsā jānitabbā, vipallāsānaṁ vatthu jānitabbaṁ.	18	
PA_pe_6:18.2	Yaṁ vipallāsaṁ siyā, taṁ jānitabbaṁ.	18	
PA_pe_6:18.3	Tattha eko vipallāso tīṇi vipallāsāni cattāri vipallāsavatthūni.	18	
PA_pe_6:18.4	Katamo eko vipallāso ca, yena paṭipakkhena vipallāsitaṁ gaṇhāti?	18	
PA_pe_6:18.5	“Anicce niccan”ti, “dukkhe sukhan”ti, “anattani attā”ti, “asubhe subhan”ti, ayaṁ eko vipallāso.	18	
PA_pe_6:19.1	Katamāni cattāri vipallāsavatthūni?	19	
PA_pe_6:19.2	Kāyo vedanā cittaṁ dhammā ca.	19	
PA_pe_6:19.3	Imāni cattāri vipallāsavatthūni.	19	
PA_pe_6:20.1	Katamāni tīṇi vipallāsāni?	20	
PA_pe_6:20.2	Saññā cittaṁ diṭṭhi ca.	20	
PA_pe_6:20.3	Imāni tīṇi vipallāsāni.	20	
PA_pe_6:21.1	Tattha manāpike vatthumhi indriyavatthe vaṇṇāyatane vā yo nimittassa uggāho, ayaṁ saññāvipallāso.	21	
PA_pe_6:21.2	Tattha viparītacittassa vatthumhi sati viññatti, ayaṁ cittavipallāso.	21	
PA_pe_6:21.3	Tattha viparītacittassa tamhi rūpe “asubhe subhan”ti yā khanti ruci upekkhanā nicchayo diṭṭhi nidassanaṁ santīraṇā, ayaṁ diṭṭhivipallāso.	21	
PA_pe_6:21.4	Tattha vatthubhedena kāyesu dvādasa vipallāsā bhavanti.	21	
PA_pe_6:21.5_0	Tayo kāye tayo vedanāya tayo citte tayo dhamme, cattāro saññāvipallāsā cattāro cittavipallāsā	21	
PA_pe_6:21.5_1	cattāro diṭṭhivipallāsā, āyatanūpacayato cakkhuviññāṇasaññāsamaṅgissa rūpesu dvādasa	21	
PA_pe_6:21.5_2	vipallāsā yāva mano saññāsamaṅgissa, dhammesu dvādasa vipallāsā cha dvādasakā cattāri vipallāsā bhavanti.	21	
PA_pe_6:21.6	Ārammaṇanānattato hi aparimitasaṅkheyyānaṁ sattānaṁ aparimitamasaṅkheyyā vipallāsā bhavanti hīnukkaṭṭhamajjhimatāya.	21	
PA_pe_6:22.1	Tattha pañcakkhandhā cattāri attabhāvavatthūni bhavanti.	22	
PA_pe_6:22.2	Yo rūpakkhandho, so kāyo attabhāvavatthu.	22	
PA_pe_6:22.3	Yo vedanākkhandho, so vedanā attabhāvavatthu.	22	
PA_pe_6:22.4	Yo saññākkhandho ca saṅkhārakkhandho ca, te dhammā attabhāvavatthu.	22	
PA_pe_6:22.5	Yo viññāṇakkhandho, so cittaṁ attabhāvavatthu.	22	
PA_pe_6:22.6	Iti pañcakkhandhā cattāri attabhāvavatthūni.	22	
PA_pe_6:22.7	Tattha kāye “asubhe subhan”ti.	22	
PA_pe_6:22.8	Vipallāso bhavati.	22	
PA_pe_6:22.9	Evaṁ vedanāsu …	22	
PA_pe_6:22.10	citte …	22	
PA_pe_6:22.11	dhammesu ca attavipallāso bhavati.	22	
PA_pe_6:22.12	Tattha catunnaṁ vipallāsānaṁ samugghātanatthaṁ bhagavā cattāro satipaṭṭhāne deseti paññapeti kāye kāyānupassī viharato “asubhe subhan”ti.	22	
PA_pe_6:22.13	Vipallāsaṁ samugghāteti, evaṁ vedanāsu, citte, dhammesu ca kātabbaṁ.	22	
PA_pe_6:23.1	Tattha andhakāratimisā appaṭivedhalakkhaṇā avijjā, tassā vipallāsapadaṭṭhānaṁ.	23	
PA_pe_6:23.2	Ajjhosānalakkhaṇā taṇhā, tassā piyarūpasātarūpaṁ padaṭṭhānaṁ.	23	
PA_pe_6:23.3	Attāsayavañcanālakkhaṇo lobho, tassa adinnādānaṁ padaṭṭhānaṁ.	23	
PA_pe_6:23.4	Idha vivādalakkhaṇo doso, tassa pāṇātipāto padaṭṭhānaṁ.	23	
PA_pe_6:23.5	Vatthuvippaṭipattilakkhaṇo moho, tassa micchāpaṭipatti padaṭṭhānaṁ.	23	
PA_pe_6:23.6	Saṅkhatānaṁ dhammānaṁ avināsaggahaṇalakkhaṇā niccasaññā, tassā sabbasaṅkhārā padaṭṭhānaṁ.	23	
PA_pe_6:23.7	Sāsavaphassopagamanalakkhaṇā sukhasaññā, tassā mamaṅkāro padaṭṭhānaṁ.	23	
PA_pe_6:23.8	Dhammesu upagamanalakkhaṇā attasaññā, tassā ahaṅkāro padaṭṭhānaṁ.	23	
PA_pe_6:23.9	Vaṇṇasaṅgahaṇalakkhaṇā subhasaññā, tassā indriyaasaṁvaro padaṭṭhānaṁ.	23	
PA_pe_6:23.10	Etehi navahi padehi uddiṭṭhehi sabbo akusalapakkho niddiṭṭho bhavati, so ca kho bahussutena sakkā jānituṁ no appassutena, paññavatā no duppaññena, yuttena no ayuttena.	23	
PA_pe_6:24.1	Nava padāni kusalāni yattha sabbo kusalapakkho saṅgaho samosaraṇaṁ gacchanti.	24	
PA_pe_6:24.2	Katamāni nava padāni?	24	
PA_pe_6:24.3	Samatho vipassanā alobho adoso amoho aniccasaññā dukkhasaññā anattasaññā asubhasaññā ca.	24	
PA_pe_6:25.1	Tattha katamo samatho?	25	
PA_pe_6:25.2	Yā cittassa ṭhiti saṇṭhiti avaṭṭhiti ṭhānaṁ paṭṭhānaṁ upaṭṭhānaṁ samādhi samādhānaṁ avikkhepo avippaṭisāro vūpasamo mānaso ekaggaṁ cittassa, ayaṁ samatho.	25	
PA_pe_6:26.1	Tattha katamā vipassanā?	26	
PA_pe_6:26.2_0	Khandhesu vā dhātūsu vā āyatanesu vā nāmarūpesu vā paṭiccasamuppādesu vā paṭiccasamuppannesu	26	
PA_pe_6:26.2_1	vā dhammesu dukkhesu vā samudayesu vā nirodhe vā magge vā kusalākusalesu vā dhammesu	26	
PA_pe_6:26.2_2	sāvajjaanavajjesu vā kaṇhasukkesu vā sevitabbaasevitabbesu vā so yathābhūtaṁ vicayo	26	
PA_pe_6:26.2_3	pavicayo vīmaṁsā paravīmaṁsā gāhanā aggāhanā pariggāhanā cittena paricitanā tulanā	26	
PA_pe_6:26.2_4	upaparikkhā ñāṇaṁ vijjā vā cakkhu buddhi medhā paññā obhāso āloko ābhā pabhā khaggo	26	
PA_pe_6:26.2_5	nārāco dhammavicayasambojjhaṅgo sammādiṭṭhi maggaṅgaṁ, ayaṁ vipassanā.	26	
PA_pe_6:26.3	Tenesā vipassanā iti vuccati vividhā vā esā vipassanāti, tasmā esā vipassanāti vuccati.	26	
PA_pe_6:26.4_0	Dvidhā cesā hi vipassanā dhammavipassanāti vuccati, dvidhā imāya passati subhañca	26	
PA_pe_6:26.4_1	asubhañca kaṇhañca sukkañca sevitabbañca asevitabbañca kammañca vipākañca bandhañca	26	
PA_pe_6:26.4_2	vimokkhañca ācayañca apacayañca pavattiñca nivattiñca saṅkilesañca vodānañca, evaṁ	26	
PA_pe_6:26.4_3	vipassanāti vuccati.	26	
PA_pe_6:26.5	Atha vā viiti upasaggo passanāti attho tasmā vipassanāti vuccate, ayaṁ vipassanā.	26	
PA_pe_6:27.1	Tattha dve rogā sattānaṁ avijjā ca bhavataṇhā ca, etesaṁ dvinnaṁ rogānaṁ nighātāya bhagavatā dve bhesajjāni vuttāni samatho ca vipassanā ca.	27	
PA_pe_6:27.2	Imāni dve bhesajjāni paṭisevento dve aroge sacchikaroti rāgavirāgaṁ cetovimuttiṁ avijjāvirāgañca paññāvimuttiṁ.	27	
PA_pe_6:27.3	Tattha taṇhārogassa samatho bhesajjaṁ, rāgavirāgā cetovimutti arogaṁ.	27	
PA_pe_6:27.4	Avijjārogassa vipassanābhesajjaṁ avijjāvirāgā paññāvimutti arogaṁ.	27	
PA_pe_6:27.5_0	Evañhi bhagavā cāha, “dve dhammā pariññeyyā nāmañca rūpañca, dve dhammā pahātabbā	27	
PA_pe_6:27.5_1	avijjā ca bhavataṇhā ca, dve dhammā bhāvetabbā samatho ca vipassanā ca, dve dhammā	27	
PA_pe_6:27.5_2	sacchikātabbā vijjā ca vimutti cā”ti.	27	
PA_pe_6:27.6_0	Tattha samathaṁ bhāvento rūpaṁ parijānāti, rūpaṁ parijānanto taṇhaṁ pajahati, taṇhaṁ	27	
PA_pe_6:27.6_1	pajahanto rāgavirāgā cetovimuttiṁ sacchikaroti, vipassanaṁ bhāvento nāmaṁ parijānāti,	27	
PA_pe_6:27.6_2	nāmaṁ parijānanto avijjaṁ pajahati, avijjaṁ pajahanto avijjāvirāgā paññāvimuttiṁ sacchikaroti.	27	
PA_pe_6:27.7	Yadā bhikkhuno dve dhammā pariññātā bhavanti nāmañca rūpañca, tathāssa dve dhammā pahīnā bhavanti avijjā ca bhavataṇhā ca.	27	
PA_pe_6:27.8	Dve dhammā bhāvitā bhavanti samatho ca vipassanā ca, dve dhammā sacchikātabbā bhavanti vijjā ca vimutti ca.	27	
PA_pe_6:27.9	Ettāvatā bhikkhu katakicco bhavati.	27	
PA_pe_6:27.10	Esā sopādisesā nibbānadhātu.	27	
PA_pe_6:27.11	Tassa āyupariyādānā jīvitindriyassa uparodhā idañca dukkhaṁ nirujjhati, aññañca dukkhaṁ na uppajjati.	27	
PA_pe_6:27.12	Tattha yo imesaṁ khandhānaṁ dhātuāyatanānaṁ nirodho vūpasamo aññesañca khandhadhātuāyatanānaṁ appaṭisandhi apātubhāvo, ayaṁ anupādisesā nibbānadhātu.	27	
PA_pe_6:28.1	Tattha katamaṁ alobho kusalamūlaṁ?	28	
PA_pe_6:28.2	Yaṁdhātuko alobho alubbhanā alubbhitattaṁ anicchā apatthanā akantā anajjhosānaṁ.	28	
PA_pe_6:28.3	Ayaṁ alobho kusalamūlaṁ.	28	
PA_pe_6:28.4	Kassetaṁ mūlaṁ?	28	
PA_pe_6:28.5	Alobhajassa kusalassa kāyakammassa vacīkammassa manokammassa taṁsampayuttānañca cittacetasikānaṁ dhammānaṁ mūlaṁ.	28	
PA_pe_6:28.6	Atha vā ariyo aṭṭhaṅgiko maggo kusalanti vuccati, so tiṇṇaṁ maggaṅgānaṁ mūlaṁ.	28	
PA_pe_6:28.7	Katamesaṁ tiṇṇaṁ, sammāsaṅkappassa sammāvāyāmassa sammāsamādhissa ca imesaṁ mūlanti, tasmā kusalamūlanti vuccati.	28	
PA_pe_6:29.1	Tattha katamaṁ adoso kusalamūlaṁ?	29	
PA_pe_6:29.2	Yā sattesu vā saṅkhāresu vā anaghāto appaṭighāto abyāpatti abyāpādo adoso mettā mettāyanā atthakāmatā hitakāmatā cetaso pasādo, ayaṁ adoso kusalamūlaṁ.	29	
PA_pe_6:29.3	Kassetaṁ mūlaṁ?	29	
PA_pe_6:29.4	Adosajassa kusalassa kāyakammassa vacīkammassa manokammassa taṁsampayuttānañca cittacetasikānaṁ dhammānaṁ mūlaṁ.	29	
PA_pe_6:29.5	Atha vā tiṇṇaṁ maggaṅgānaṁ mūlaṁ.	29	
PA_pe_6:29.6	Katamesaṁ tiṇṇaṁ?	29	
PA_pe_6:29.7	Sammāvācāya sammākammantassa sammāājīvassa ca imesaṁ tiṇṇaṁ maggaṅgānaṁ mūlaṁ, tasmā kusalamūlanti vuccati.	29	
PA_pe_6:30.1	Tattha katamaṁ amoho kusalamūlaṁ?	30	
PA_pe_6:30.2_0	Yaṁ catūsu ariyasaccesu yathābhūtaṁ ñāṇadassanaṁ abhisamayo sammā ca paccāgamo paṭivedho	30	
PA_pe_6:30.2_1	amoho asammuyhanā asammoho vijjāpakāso āloko anāvaraṇaṁ sekkhānaṁ kusalānaṁ dhammānaṁ,	30	
PA_pe_6:30.2_2	ayaṁ amoho kusalamūlaṁ.	30	
PA_pe_6:30.3	Kassetaṁ mūlaṁ?	30	
PA_pe_6:30.4	Amohajassa kusalassa kāyakammassa vacīkammassa manokammassa taṁsampayuttānañca cittacetasikānaṁ dhammānaṁ mūlaṁ.	30	
PA_pe_6:30.5	Atha vā dvinnaṁ maggaṅgānaṁ etaṁ mūlaṁ.	30	
PA_pe_6:30.6	Katamesaṁ dvinnaṁ?	30	
PA_pe_6:30.7	Sammādiṭṭhiyā ca sammāsatiyā ca imesaṁ dvinnaṁ maggaṅgānaṁ mūlaṁ, tasmā kusalamūlanti vuccati.	30	
PA_pe_6:31.1	Evaṁ imesaṁ tīhi kusalamūlehi aṭṭhaṅgiko maggo yojetabbo.	31	
PA_pe_6:32.1	Tattha katamā aniccasaññā?	32	
PA_pe_6:32.2	“Sabbe saṅkhārā uppādavayadhammino”ti ca yā saññā sañjānanā vavatthapanā uggāho, ayaṁ aniccasaññā.	32	
PA_pe_6:32.3	Tassā ko nissando?	32	
PA_pe_6:32.4	Aniccasaññāya bhāvitāya bahulīkatāya aṭṭhasu lokadhammesu cittaṁ nānusandhati na sandhati na saṇṭhahati, upekkhā vā paṭikkūlatā vā saṇṭhahati, ayamassā nissando.	32	
PA_pe_6:33.1	Tattha katamā dukkhasaññā?	33	
PA_pe_6:33.2	“Sabbe saṅkhārā dukkhā”ti yā saññā sañjānanā vavatthapanā uggāho, ayaṁ dukkhasaññā.	33	
PA_pe_6:33.3	Tassā ko nissando?	33	
PA_pe_6:33.4	Dukkhasaññāya bhāvitāya bahulīkatāya ālasse sampamāde vimhaye ca cittaṁ nānusandhati na sandhati na saṇṭhahati, upekkhā vā paṭikkūlatā vā saṇṭhahati, ayamassā nissando.	33	
PA_pe_6:34.1	Tattha katamā anattasaññā?	34	
PA_pe_6:34.2	“Sabbesu dhammesu anattā”ti yā saññā sañjānanā vavatthapanā uggāho, ayaṁ anattasaññā.	34	
PA_pe_6:34.3	Tassā ko nissando, anattasaññāya bhāvitāya bahulīkatāya ahaṅkāro cittaṁ nānusandhati na sandhati, mamaṅkāro na saṇṭhahati, upekkhā vā paṭikkūlatā vā saṇṭhahati, ayamassā nissando.	34	
PA_pe_6:35.1	Tattha katamā asubhasaññā?	35	
PA_pe_6:35.2	“Satta saṅkhārā asubhā”ti yā saññā sañjānanā vavatthapanā uggāho, ayaṁ asubhasaññā.	35	
PA_pe_6:35.3	Tassā ko nissando?	35	
PA_pe_6:35.4	Asubhasaññāya bhāvitāya bahulīkatāya subhanimitte cittaṁ nānusandhati na sandhati na saṇṭhahati, upekkhā vā paṭikkūlatā vā saṇṭhahati, ayamassā nissando.	35	
PA_pe_6:36.1_0	Tattha pañcannaṁ khandhānaṁ pariññā bhagavatā desitā, yo tattha asubhasaññā rūpakkhandhassa	36	
PA_pe_6:36.1_1	pariññattaṁ, dukkhasaññā vedanākkhandhassa pariññattaṁ, anattasaññā saññākkhandhassa	36	
PA_pe_6:36.1_2	saṅkhārakkhandhassa pariññattaṁ, aniccasaññā viññāṇakkhandhassa pariññattaṁ.	36	
PA_pe_6:36.2_0	Tattha samathena taṇhaṁ samugghāteti, vipassanāya avijjaṁ samugghāteti, adosena dosaṁ	36	
PA_pe_6:36.2_1	samugghāteti, amohena mohaṁ samugghāteti, aniccasaññāya niccasaññaṁ samugghāteti,	36	
PA_pe_6:36.2_2	dukkhasaññāya sukhasaññaṁ samugghāteti, anattasaññāya attasaññaṁ samugghāteti, asubhasaññāya	36	
PA_pe_6:36.2_3	subhasaññaṁ samugghāteti.	36	
PA_pe_6:37.1	Cittavikkhepapaṭisaṁharaṇalakkhaṇo samatho, tassa jhānāni padaṭṭhānaṁ.	37	
PA_pe_6:37.2	Sabbadhammaṁ yathābhūtaṁ paṭivedhalakkhaṇā vipassanā, tassā sabbaneyyaṁ padaṭṭhānaṁ.	37	
PA_pe_6:37.3	Icchāpaṭisaṁharaṇalakkhaṇo alobho, tassa adinnādānā veramaṇī padaṭṭhānaṁ.	37	
PA_pe_6:37.4	Abyāpādalakkhaṇo adoso, tassa pāṇātipātā veramaṇī padaṭṭhānaṁ.	37	
PA_pe_6:37.5	Vatthuappaṭihatalakkhaṇo amoho, tassa sammāpaṭipatti padaṭṭhānaṁ.	37	
PA_pe_6:37.6	Saṅkhatānaṁ dhammānaṁ vināsaggahaṇalakkhaṇā aniccasaññā, tassā udayabbayo padaṭṭhānaṁ.	37	
PA_pe_6:37.7	Sāsavaphassasañjānanalakkhaṇā dukkhasaññā, tassā vedanā padaṭṭhānaṁ.	37	
PA_pe_6:37.8	Sabbadhammaanupagamanalakkhaṇā anattasaññā, tassā dhammasaññā padaṭṭhānaṁ.	37	
PA_pe_6:37.9	Vinīlakavipubbakauddhumātakasamuggahaṇalakkhaṇā asubhasaññā, tassā nibbidā padaṭṭhānaṁ.	37	
PA_pe_6:37.10	Imesu navasu padesu upadiṭṭhesu sabbo kusalapakkho upadiṭṭho bhavati, so ca bahussutena sakkā jānituṁ no appassutena, paññavatā no duppaññena, yuttena no ayuttenāti.	37	
PA_pe_6:38.1_0	Tattha niccasaññādhimuttassa aparāparaṁ cittaṁ paṇāmento satimapaccavekkhato aniccasaññā	38	
PA_pe_6:38.1_1	na upaṭṭhāti, pañcasu kāmaguṇesu sukhassādādhimuttassa iriyāpathassa agatimapaccavekkhato	38	
PA_pe_6:38.1_2	dukkhasaññā na upaṭṭhāti, khandhadhātuāyatanesu attādhimuttassa nānādhātuanekadhātuvinibbhogamapaccavekkhato	38	
PA_pe_6:38.1_3	anattasaññā na upaṭṭhāti, vaṇṇasaṇṭhānābhiratassa kāye subhādhimuttassa ca vippaṭicchannā	38	
PA_pe_6:38.1_4	asubhasaññā na upaṭṭhāti.	38	
PA_pe_6:39.1	Avippaṭisāralakkhaṇā saddhā, saddahanā paccupaṭṭhānaṁ.	39	
PA_pe_6:39.2	Tassa cattāri sotāpattiyaṅgāni padaṭṭhānaṁ.	39	
PA_pe_6:39.3	Evañhi vuttaṁ bhagavatā saddhindriyaṁ bhikkhave, kuhiṁ daṭṭhabbaṁ, catūsu sotāpattiyaṅgesu kusalesu dhammesu.	39	
PA_pe_6:40.1	Sūrāapaṭikkhepanalakkhaṇaṁ vīriyindriyaṁ, vīriyindriyārambho paccupaṭṭhānaṁ.	40	
PA_pe_6:40.2	Tassa atītā cattāro sammappadhānā padaṭṭhānaṁ.	40	
PA_pe_6:40.3	Yathā vuttaṁ bhagavatā vīriyindriyaṁ, bhikkhave, kuhiṁ daṭṭhabbaṁ, catūsu sammappadhānesu.	40	
PA_pe_6:41.1	Sati saraṇalakkhaṇā, asammohapaccupaṭṭhānā.	41	
PA_pe_6:41.2	Tassa atītā cattāro satipaṭṭhānā padaṭṭhānaṁ.	41	
PA_pe_6:41.3	Yathā vuttaṁ bhagavatā satindriyaṁ bhikkhave, kuhiṁ daṭṭhabbaṁ, catūsu satipaṭṭhānesu.	41	
PA_pe_6:42.1	Ekaggalakkhaṇo samādhi, avikkhepapaccupaṭṭhāno, tassa cattāri ñāṇāni padaṭṭhānaṁ.	42	
PA_pe_6:42.2	Yathā vuttaṁ bhagavatā samādhindriyaṁ, bhikkhave, kuhiṁ daṭṭhabbaṁ, catūsu jhānesu.	42	
PA_pe_6:43.1	Pajānanalakkhaṇā paññā, bhūtatthasantīraṇā paccupaṭṭhānā, tassa cattāri ariyasaccāni padaṭṭhānaṁ.	43	
PA_pe_6:43.2	Yathā vuttaṁ bhagavatā paññindriyaṁ, bhikkhave, kuhiṁ daṭṭhabbaṁ, catūsu ariyasaccesu.	43	
PA_pe_6:44.1	Cattāri cakkāni patirūpadesavāso cakkaṁ, sappurisūpanissayo cakkaṁ, attasammāpaṇidhānaṁ cakkaṁ, pubbe katapuññatā cakkaṁ.	44	
PA_pe_6:44.2	Tattha ariyasannissayalakkhaṇo patirūpadesavāso, so sappurisūpanissayassa padaṭṭhānaṁ.	44	
PA_pe_6:44.3	Ariyasannissayalakkhaṇo sappurisūpanissayo, so attasammāpaṇidhānassa padaṭṭhānaṁ.	44	
PA_pe_6:44.4	Sammāpaṭipattilakkhaṇaṁ attasammāpaṇidhānaṁ, taṁ puññānaṁ padaṭṭhānaṁ.	44	
PA_pe_6:44.5	Kusaladhammopacayalakkhaṇaṁ puññaṁ, taṁ sabbasampattīnaṁ padaṭṭhānaṁ.	44	
PA_pe_6:45.1	Ekādasasīlamūlakā dhammā sīlavato avippaṭisāro bhavati …pe…	45	
PA_pe_6:45.2	so vimuttiñāṇadassanaṁ “nāparaṁ itthattāyā”ti pajānanā.	45	
PA_pe_6:45.3	Tattha veramaṇilakkhaṇaṁ sīlaṁ, taṁ avippaṭisārassa padaṭṭhānaṁ.	45	
PA_pe_6:45.4	Na attānuvādalakkhaṇo avippaṭisāro, so pāmojjassa padaṭṭhānaṁ.	45	
PA_pe_6:45.5	Abhippamodanalakkhaṇaṁ pāmojjaṁ, taṁ pītiyā padaṭṭhānaṁ.	45	
PA_pe_6:45.6	Attamanalakkhaṇā pīti, sā passaddhiyā padaṭṭhānaṁ.	45	
PA_pe_6:45.7	Kammaniyalakkhaṇā passaddhi, sā sukhassa padaṭṭhānaṁ.	45	
PA_pe_6:45.8	Abyāpādalakkhaṇaṁ sukhaṁ, taṁ samādhino padaṭṭhānaṁ.	45	
PA_pe_6:45.9	Avikkhepanalakkhaṇo samādhi, so yathābhūtañāṇadassanassa padaṭṭhānaṁ.	45	
PA_pe_6:45.10	Aviparītasantīraṇalakkhaṇā paññā, sā nibbidāya padaṭṭhānaṁ anālayanalakkhaṇā nibbidā, sā virāgassa padaṭṭhānaṁ.	45	
PA_pe_6:45.11	Asaṅkilesalakkhaṇo virāgo, so vimuttiyā padaṭṭhānaṁ.	45	
PA_pe_6:45.12	Akusaladhammavivekalakkhaṇā vimutti, sā vimuttino vodānassa padaṭṭhānaṁ.	45	
PA_pe_6:46.1	Catasso ariyabhūmiyo cattāri sāmaññaphalāni.	46	
PA_pe_6:46.2	Tattha yo yathābhūtaṁ pajānāti, esā dassanabhūmi.	46	
PA_pe_6:46.3	Sotāpattiphalañca so yathābhūtaṁ pajānitvā nibbindati, idaṁ tanukāmarāgassa padaṭṭhānaṁ byāpādānaṁ.	46	
PA_pe_6:46.4	Sakadāgāmiphalañca saṇhaṁ virajjati, ayaṁ rāgavirāgā cetovimutti.	46	
PA_pe_6:46.5	Anāgāmiphalañca yaṁ avijjāvirāgā vimuccati, ayaṁ katābhūmi.	46	
PA_pe_6:46.6	Arahattañca sāmaññaphalānīti ko vacanattho, ariyo aṭṭhaṅgiko maggo sāmaññaṁ, tassetāni phalāni sāmaññaphalānīti vuccati.	46	
PA_pe_6:46.7	Kissa brahmaññaphalānīti vuccante?	46	
PA_pe_6:46.8	Brahmaññaariyo aṭṭhaṅgiko maggo, tassa tāni phalānīti brahmaññaphalānīti vuccante.	46	
PA_pe_6:47.1	Tattha sotāpanno kathaṁ hoti?	47	
PA_pe_6:47.2_0	Saha saccābhisamayā ariyasāvakassa tīṇi saṁyojanāni pahīyanti sakkāyadiṭṭhi vicikicchā	47	
PA_pe_6:47.2_1	sīlabbataparāmāso ca, imesaṁ tiṇṇaṁ saṁyojanānaṁ pahānā parikkhayā ariyasāvako hoti	47	
PA_pe_6:47.2_2	sotāpanno avinipātadhammo yāva dukkhassantaṁ karoti.	47	
PA_pe_6:48.1	Tattha katamā sakkāyadiṭṭhi?	48	
PA_pe_6:48.2_0	Assutavā bālo puthujjano yāva ariyadhamme akovido, so rūpaṁ attato samanupassati	48	
PA_pe_6:48.2_1	yāva viññāṇasmiṁ attānaṁ, so imesu pañcasu khandhesu attaggāho vā attaniyaggāho vā	48	
PA_pe_6:48.2_2	esohamasmi ekasmiṁ vasavattiko pakkhitto anuggaho anusayanto aṅgamaṅganti parati.	48	
PA_pe_6:48.3	Yā tathābhūtassa khanti ruci pekkhanā ākāraparivitakko diṭṭhinijjhāyanā abhippasannā, ayaṁ vuccate sakkāyadiṭṭhīti.	48	
PA_pe_6:49.1	Tattha pañca diṭṭhiyo ucchedaṁ bhajanti.	49	
PA_pe_6:49.2	Katamāyo pañca?	49	
PA_pe_6:49.3	Rūpaṁ attato samanupassati, yāva viññāṇaṁ attato samanupassati, imāyo pañca ucchedaṁ bhajanti, avasesāyo pannarasa sassataṁ bhajanti.	49	
PA_pe_6:49.4	Iti sakkāyadiṭṭhipahānā dvāsaṭṭhidiṭṭhigatāni pahīyanti.	49	
PA_pe_6:49.5	Pahānā ucchedaṁ sassatañca na bhajati.	49	
PA_pe_6:49.6	Iti ucchedasassatappahānā ariyasāvakassa na kiñci diṭṭhigataṁ bhavati, aññā vā lokuttarāya sammādiṭṭhiyā.	49	
PA_pe_6:49.7	Kathaṁ pana sakkāyadiṭṭhi na bhavati?	49	
PA_pe_6:49.8	Idha ariyasāvako sutavā hoti, sabbo sukkapakkho kātabbo, yāva ariyadhammesu kovido rūpaṁ anattato samanupassati, yāva viññāṇaṁ …pe…	49	
PA_pe_6:49.9	evamassa samanupassantassa sakkāyadiṭṭhi na bhavati.	49	
PA_pe_6:50.1	Kathaṁ vicikicchā na bhavati?	50	
PA_pe_6:50.2	Idha ariyasāvako buddhe na kaṅkhati, na vicikicchati abhippasīdati, itipi so bhagavāti sabbaṁ.	50	
PA_pe_6:50.3	Dhamme na kaṅkhati na vicikicchati sabbaṁ.	50	
PA_pe_6:50.4	Yāva taṇhakkhayo virāgo nirodho nibbānanti, iminā dutiyena ākaṅkhiyena dhammena samannāgato hoti.	50	
PA_pe_6:50.5	Saṅghe na kaṅkhati …pe…	50	
PA_pe_6:50.6	yāva pūjā devānañca manussānañcāti, iminā tatiyena ākaṅkhiyena dhammena samannāgato hoti.	50	
PA_pe_6:51.1	Sabbe saṅkhārā dukkhāti na kaṅkhati na vicikicchati adhimuccati abhippasīdati.	51	
PA_pe_6:51.2	Taṇhā dukkhasamudayoti na kaṅkhati na vicikicchati.	51	
PA_pe_6:51.3	Taṇhānirodhā dukkhanirodhoti na kaṅkhati na vicikicchati.	51	
PA_pe_6:51.4	Ariyo aṭṭhaṅgiko maggo dukkhanirodhagāminī paṭipadāti na kaṅkhati na vicikicchati adhimuccati abhippasīdati.	51	
PA_pe_6:51.5_0	Yāva buddhe vā dhamme vā saṅghe vā dukkhe vā samudaye vā nirodhe vā magge vā kaṅkhāyanā	51	
PA_pe_6:51.5_1	vimati vicikicchā dvedhāpathā āsappanā parisappanā anavaṭṭhānaṁ adhiṭṭhāgamanaṁ anekaṁso	51	
PA_pe_6:51.5_2	anekaṁsikatā, te tassa pahīnā bhavanti paṇunnā ucchinnamūlā tālāvatthukatā anabhāvaṅkatā	51	
PA_pe_6:51.5_3	āyatiṁ anuppādadhammā.	51	
PA_pe_6:52.1	Tattha sīlabbataparāmāso dvidhā—	52	
PA_pe_6:52.2	sīlassa vā suddhassa vā.	52	
PA_pe_6:52.3_0	Tattha sīlassa sīlabbataparāmāso imināhaṁ sīlena vā vatena vā tapena vā brahmacariyena	52	
PA_pe_6:52.3_1	vā devo vā bhavissāmi devaññataro vā tattha kapotapādāhi accharāhi saddhiṁ kīḷissāmi	52	
PA_pe_6:52.3_2	ramissāmi paricarissāmīti.	52	
PA_pe_6:52.4	Yathābhūtadassananti rucivimutti rāgo rāgaparivattakā diṭṭhirūpanā passanā asantussitassa sīlabbataparāmāso.	52	
PA_pe_6:52.5	Tattha katamo suddhassa sīlabbataparāmāso?	52	
PA_pe_6:52.6	Idhekacco sīlaṁ parāmasati, sīlena sujjhati, sīlena nīyati, sīlena muccati, sukhaṁ vītikkamati, dukkhaṁ vītikkamati, sukhadukkhaṁ vītikkamati anupāpuṇāti uparimena.	52	
PA_pe_6:52.7_0	Tadubhayaṁ sīlavataṁ parāmasati tadubhayena sīlavatena sujjhanti muccanti nīyanti,	52	
PA_pe_6:52.7_1	sukhaṁ vītikkamanti, dukkhaṁ vītikkamanti, sukhadukkhaṁ vītikkamanti, anupāpuṇantīti	52	
PA_pe_6:52.7_2	avisucikaraṁ dhammaṁ avimuttikaraṁ dhammaṁ visucito vimuttito paccāgacchantassa yā	52	
PA_pe_6:52.7_3	tathābhūtassa khanti ruci mutti pekkhanā ākāraparivitakko diṭṭhinijjhāyanā passanā,	52	
PA_pe_6:52.7_4	ayaṁ suddhassa sīlabbataparāmāso.	52	
PA_pe_6:52.8	Ete ubho parāmāsā ariyasāvakassa pahīnā bhavanti yāva āyatiṁ anuppādadhammā, so sīlavā bhavati ariyakantehi sīlehi samannāgato akkhaṇḍehi yāva upasamasaṁvattanikehi.	52	
PA_pe_6:52.9	Imesaṁ tiṇṇaṁ saṁyojanānaṁ pahānā sutavā ariyasāvako bhavati sotāpanno avinipātadhammo, sabbaṁ.	52	
PA_pe_6:53.1	Sahasaccābhisamayā, iti ko vacanattho?	53	
PA_pe_6:53.2	Cattāro abhisamayā, pariññābhisamayo pahānābhisamayo sacchikiriyābhisamayo bhāvanābhisamayo.	53	
PA_pe_6:54.1	Tattha ariyasāvako dukkhaṁ pariññābhisamayena abhisameti, samudayaṁ pahānābhisamayena abhisameti, nirodhaṁ sacchikiriyābhisamayena abhisameti, maggaṁ bhāvanābhisamayena abhisameti.	54	
PA_pe_6:54.2	Kiṅkāraṇaṁ?	54	
PA_pe_6:54.3	Dukkhassa pariññābhisamayo, samudayassa pahānābhisamayo, nirodhassa sacchikiriyābhisamayo, maggassa bhāvanābhisamayo.	54	
PA_pe_6:54.4	Samathavipassanāya kathaṁ abhisameti?	54	
PA_pe_6:54.5	Ārammaṇe cittaṁ upanibandhetvā pañcakkhandhe dukkhato passati.	54	
PA_pe_6:54.6	Tattha yo upanibandho, ayaṁ samatho.	54	
PA_pe_6:54.7	Yā pariyogāhanā, ayaṁ vipassanā.	54	
PA_pe_6:54.8	Pañcakkhandhe dukkhāti passato yo pañcakkhandhesu ālayo nikanti upagamanaṁ ajjhosānā icchā mucchā paṇidhi patthanā pahīyati.	54	
PA_pe_6:54.9	Tattha pañcakkhandhā dukkhaṁ.	54	
PA_pe_6:54.10	Yo tattha ālayo nikanti upagamanaṁ ajjhosānaṁ icchā mucchā paṇidhi patthanā, ayaṁ samudayo.	54	
PA_pe_6:54.11	Yaṁ tassa pahānaṁ, so nirodho samatho vipassanā ca maggo, evaṁ tesaṁ catunnaṁ ariyasaccānaṁ ekakāle ekakkhaṇe ekacitte apubbaṁ acarimaṁ abhisamayo bhavati.	54	
PA_pe_6:54.12	Tenāha bhagavā “sahasaccābhisamayā ariyasāvakassa tīṇi saṁyojanāni pahīyantī”ti.	54	
PA_pe_6:55.1	Tattha samathavipassanā yuganaddhā vattamānā ekakāle ekakkhaṇe ekacitte cattāri kiccāni karoti, dukkhaṁ pariññābhisamayena abhisameti, yāva maggaṁ bhāvanābhisamayena abhisameti.	55	
PA_pe_6:55.2	Kiṁ kāraṇā?	55	
PA_pe_6:55.3	Dukkhaṁ pariññābhisamayo, yāva maggaṁ bhāvanābhisamayo.	55	
PA_pe_6:55.4	Evaṁ diṭṭhanto yathā nāvā jalaṁ gacchantī cattāri kiccāni karoti, pārimaṁ tīraṁ pāpeti, orimaṁ tīraṁ jahati, bhāraṁ vahati, sotaṁ chindati;	55	
PA_pe_6:55.5	evameva samathavipassanā yuganaddhā vattamānā ekakāle ekakkhaṇe ekacitte cattāri kiccāni karoti, dukkhaṁ pariññābhisamayena abhisameti, yāva maggaṁ bhāvanābhisamayena abhisameti.	55	
PA_pe_6:55.6	Yathā vā sūriyo udayanto ekakāle apubbaṁ acarimaṁ cattāri kiccāni karoti, andhakāraṁ vidhamati, ālokaṁ pātukaroti, rūpaṁ nidassīyati, sītaṁ pariyādiyati;	55	
PA_pe_6:55.7	evameva samathavipassanā yuganaddhā vattamānā ekakāle …pe…	55	
PA_pe_6:55.8	yathā padīpo jalanto ekakāle apubbaṁ acarimaṁ cattāri kiccāni karoti, andhakāraṁ vidhamati, ālokaṁ pātukaroti, rūpaṁ nidassīyati, upādānaṁ pariyādiyati;	55	
PA_pe_6:55.9	evameva samathavipassanā yuganaddhā vattamānā ekakāle …pe….	55	
PA_pe_6:56.1	Yadā ariyasāvako sotāpanno bhavati avinipātadhammo niyato yāva dukkhassantaṁ karoti, ayaṁ dassanabhūmi.	56	
PA_pe_6:56.2	Sotāpattiphalañca sotāpattiphale ṭhito uttari samathavipassanaṁ bhāvento yuganaddhā vattamānā kāmarāgabyāpādānaṁ yebhuyyena pahānā ariyasāvako hoti.	56	
PA_pe_6:56.3	Sakadāgāmi pariniṭṭhitattā sakideva imaṁ lokaṁ āgantvā dukkhassantaṁ karoti, ayaṁ tanubhūmi.	56	
PA_pe_6:57.1_0	Sakadāgāmiphalañca yo sakadāgāmiphale ṭhito vipassanaṁ bhāvento kāmarāgabyāpāde sānusaye	57	
PA_pe_6:57.1_1	anavasesaṁ pajahati, kāmarāgabyāpādesu anavasesaṁ pahīnesu pañcorambhāgiyāni saṁyojanāni	57	
PA_pe_6:57.1_2	pahīnāni bhavanti sakkāyadiṭṭhi sīlabbataparāmāso vicikicchā kāmacchando byāpādo	57	
PA_pe_6:57.1_3	ca, imesaṁ pañcannaṁ orambhāgiyānaṁ saṁyojanānaṁ pahānā ariyasāvako hoti anāgāmī	57	
PA_pe_6:57.1_4	tattha parinibbāyī anāvattidhammo tasmā lokā, ayaṁ vītarāgabhūmi.	57	
PA_pe_6:58.1	Anāgāmiphalañca anāgāmiphale ṭhito uttari samathavipassanaṁ bhāvento pañca uddhambhāgiyāni saṁyojanāni pajahati rūparāgaarūparāgamānauddhaccaavijjañca.	58	
PA_pe_6:58.2	Imesaṁ pañcannaṁ uddhambhāgiyānaṁ saṁyojanānaṁ pahānā ariyasāvako arahā bhavati, khīṇāsavo vusitavā sammadaññāvimutto parikkhīṇabhavasaṁyojano anuppattasadattho, ayaṁ katābhūmi.	58	
PA_pe_6:59.1	Arahantova ayaṁ sopādisesā nibbānadhātu.	59	
PA_pe_6:59.2	Tassa āyukkhayā jīvitindriyāparodhā idañca dukkhaṁ nirujjhati, aññañca dukkhaṁ na uppajjati.	59	
PA_pe_6:59.3	Yo imassa dukkhassa nirodho vūpasamo, aññassa ca apātubhāvo, ayaṁ anupādisesā nibbānadhātu.	59	
PA_pe_6:59.4	Imā dve nibbānadhātuyo.	59	
PA_pe_6:59.5	Iti saccāni vuttāni.	59	
PA_pe_6:59.6	Saccābhisamayo vutto, kilesavavatthānaṁ vuttaṁ, pahānaṁ vuttaṁ, bhūmiyo vuttā, phalāni vuttāni, nibbānadhātuyo vuttā.	59	
PA_pe_6:59.7	Evamimesu vuttesu sabbabodhi vuttā bhavati.	59	
PA_pe_6:59.8	Ettha yogo karaṇīyo.	59	
PA_pe_6:60.1	Tattha katamāyo nava anupubbasamāpattiyo?	60	
PA_pe_6:60.2	Cattāri jhānāni catasso ca arūpasamāpattiyo nirodhasamāpatti ca.	60	
PA_pe_6:60.3	Tattha cattāri jhānāni katamāni?	60	
PA_pe_6:60.4	Idha, bhikkhave, bhikkhu vivicceva kāmehīti vitthārena kātabbāni.	60	
PA_pe_6:60.5	Tattha katamā cattāro arūpasamāpattiyo?	60	
PA_pe_6:60.6	Virāgino vata vattabbo, yāva nirodhasamāpatti vitthārena kātabbā.	60	
PA_pe_6:60.7	Imāyo nava anupubbasamāpattiyo.	60	
PA_pe_6:61.1	Tattha katamaṁ paṭhamaṁ jhānaṁ?	61	
PA_pe_6:61.2	Pañcaṅgavippayuttaṁ pañcaṅgasamannāgataṁ.	61	
PA_pe_6:61.3	Katamehi pañcahi aṅgehi vippayuttaṁ?	61	
PA_pe_6:61.4	Pañcahi nīvaraṇehi.	61	
PA_pe_6:61.5	Tattha katamāni pañca nīvaraṇāni?	61	
PA_pe_6:61.6	Kāmacchandoti vitthāretabbo.	61	
PA_pe_6:61.7	Tattha katamo kāmacchando?	61	
PA_pe_6:61.8	Yo pañcasu kāmaguṇesu chandarāgo pemaṁ nikanti ajjhosānaṁ icchā mucchā patthanā apariccāgo anusayo pariyuṭṭhānaṁ, ayaṁ kāmacchandanīvaraṇaṁ.	61	
PA_pe_6:61.9	Tattha katamaṁ byāpādanīvaraṇaṁ?	61	
PA_pe_6:61.10	Yo sattesu saṅkhāresu ca āghāto …pe…	61	
PA_pe_6:61.11	yathā dose tathā nioṭṭhānā, ayaṁ byāpādo nīvaraṇaṁ.	61	
PA_pe_6:61.12	Tattha katamaṁ middhaṁ?	61	
PA_pe_6:61.13	Yā cittassa jaḷatā cittassa garuttaṁ cittassa akammaniyatā cittassa nikkhepo niddāyanā pacalikatā pacalāyanā pacalāyanaṁ, idaṁ middhaṁ.	61	
PA_pe_6:61.14	Tattha katamaṁ thinaṁ?	61	
PA_pe_6:61.15	Yā kāyassa thinatā jaḷatā kāyassa garuttā kāyassa appassaddhi, idaṁ thinaṁ.	61	
PA_pe_6:61.16	Iti idañca thinaṁ purimakañca middhaṁ tadubhayaṁ thinamiddhanīvaraṇanti vuccati.	61	
PA_pe_6:61.17	Tattha katamaṁ uddhaccaṁ?	61	
PA_pe_6:61.18	Yo avūpasamo cittassa, idaṁ uddhaccaṁ.	61	
PA_pe_6:61.19	Tattha katamaṁ kukkuccaṁ?	61	
PA_pe_6:61.20	Yo cetaso vilekho alañcanā vilañcanā hadayalekho vippaṭisāro, idaṁ kukkuccaṁ.	61	
PA_pe_6:61.21	Iti idañca kukkuccaṁ purimakañca uddhaccaṁ tadubhayaṁ uddhaccakukkuccanīvaraṇanti vuccati.	61	
PA_pe_6:61.22	Tattha katamaṁ vicikicchānīvaraṇaṁ?	61	
PA_pe_6:61.23	Yo buddhe vā dhamme vā saṅghe vā …pe…	61	
PA_pe_6:61.24	ayaṁ vicikicchā.	61	
PA_pe_6:61.25	Api ca kho pana pañca vicikicchāyo samanantarāyikā desantarāyikā samāpattantarāyikā maggantarāyikā saggantarāyikā, imāyo pañca vicikicchāyo.	61	
PA_pe_6:61.26	Idha pana samāpattantarāyikā vicikicchā adhippetā.	61	
PA_pe_6:61.27	Ime pañca nīvaraṇā.	61	
PA_pe_6:62.1	Tattha nīvaraṇānīti ko vacanattho, kuto nivārayantīti?	62	
PA_pe_6:62.2	Sabbato kusalapakkhikā nivārayanti.	62	
PA_pe_6:62.3	Kathaṁ nivārayanti?	62	
PA_pe_6:62.4_0	Kāmacchando asubhato nivārayati, byāpādo mettāya nivārayati, thinaṁ passaddhito nivārayati,	62	
PA_pe_6:62.4_1	middhaṁ vīriyārambhato nivārayati, uddhaccaṁ samathato nivārayati, kukkuccaṁ avippaṭisārato	62	
PA_pe_6:62.4_2	nivārayati, vicikicchā paññāto paṭiccasamuppādato nivārayati.	62	
PA_pe_6:63.1	Aparo pariyāyo.	63	
PA_pe_6:63.2_0	Kāmacchando alobhato kusalamūlato nivārayati, byāpādo adosato nivārayati, thinamiddhaṁ	63	
PA_pe_6:63.2_1	samādhito nivārayati, uddhaccakukkuccaṁ satipaṭṭhānehi nivārayati, vicikicchā amohato	63	
PA_pe_6:63.2_2	kusalamūlato nivārayati.	63	
PA_pe_6:64.1	Aparo pariyāyo.	64	
PA_pe_6:64.2	Tayo vihārā dibbavihāro brahmavihāro ariyavihāro.	64	
PA_pe_6:64.3	Dibbavihāro cattāri jhānāni, brahmavihāro cattāri appamāṇāni, ariyavihāro sattatiṁsa bodhipakkhiyā dhammā.	64	
PA_pe_6:64.4	Tattha kāmacchando uddhaccaṁ kukkuccañca dibbavihāraṁ nivārayati, byāpādo brahmavihāraṁ nivārayati, thinamiddhaṁ vicikicchā ca ariyavihāraṁ nivārayati.	64	
PA_pe_6:65.1	Aparo pariyāyo.	65	
PA_pe_6:65.2	Kāmacchando byāpādo uddhaccakukkuccañca samathaṁ nivārayanti, thinamiddhaṁ vicikicchā ca vipassanaṁ nivārayanti, ato nīvaraṇanti vuccante.	65	
PA_pe_6:65.3	Imehi pañcahi aṅgehi vippayuttaṁ paṭhamaṁ jhānaṁ.	65	
PA_pe_6:66.1	Katamehi pañcahi aṅgehi sampayuttaṁ paṭhamaṁ jhānaṁ?	66	
PA_pe_6:66.2	Vitakkavicārehi pītiyā sukhena ca cittekaggatāya ca.	66	
PA_pe_6:66.3	Imesaṁ pañcannaṁ aṅgānaṁ uppādapaṭilābhasamannāgamo sacchikiriyaṁ paṭhamaṁ jhānaṁ paṭiladdhanti vuccati.	66	
PA_pe_6:66.4	Imāni pañca aṅgāni uppādetvā viharatīti, tena vuccate paṭhamaṁ jhānaṁ upasampajja viharatīti dibbena vihārena.	66	
PA_pe_6:67.1_0	Tattha dutiyaṁ jhānaṁ caturaṅgasamannāgataṁ pītisukhena cittekaggatāya ajjhattaṁ	67	
PA_pe_6:67.1_1	sampasādanena imāni cattāri aṅgāni uppādetvā sampādetvā viharati, tena vuccati dutiyaṁ	67	
PA_pe_6:67.1_2	jhānaṁ upasampajja viharatīti.	67	
PA_pe_6:68.1_0	Tattha pañcaṅgasamannāgataṁ tatiyaṁ jhānaṁ satiyā sampajaññena sukhena cittekaggatāya	68	
PA_pe_6:68.1_1	upekkhāya imāni pañcaṅgāni uppādetvā sampādetvā viharati, tena vuccati tatiyaṁ jhānaṁ	68	
PA_pe_6:68.1_2	upasampajja viharatīti.	68	
PA_pe_6:69.1	Tattha catutthaṁ jhānaṁ caturaṅgasamannāgataṁ upekkhāya satipārisuddhiyā adukkhamasukhāya vedanāya cittekaggatā ca, imehi catūhaṅgehi samannāgataṁ catutthaṁ jhānaṁ.	69	
PA_pe_6:69.2	Iti imesaṁ catunnaṁ aṅgānaṁ uppādo paṭilābho samannāgamo sacchikiriyā catutthaṁ jhānaṁ paṭiladdhanti vuccati.	69	
PA_pe_6:69.3	Imāni cattāri jhānāni uppādetvā sampādetvā upasampajja viharati, tena vuccati dibbena vihārena viharatīti.	69	
PA_pe_6:70.1	Tattha katamo aniccaṭṭho?	70	
PA_pe_6:70.2	Pīḷanaṭṭho aniccaṭṭho pabhaṅgaṭṭho sampāpanaṭṭho vivekaṭṭho aniccaṭṭho, ayaṁ aniccaṭṭho.	70	
PA_pe_6:71.1	Tattha katamo dukkhaṭṭho?	71	
PA_pe_6:71.2	Pīḷanaṭṭho dukkhaṭṭho sampīḷanaṭṭho saṁvegaṭṭho byādhinaṭṭho, ayaṁ dukkhaṭṭho.	71	
PA_pe_6:72.1	Tattha katamo suññaṭṭho?	72	
PA_pe_6:72.2	Anupalitto suññaṭṭho, asambhajanaṭṭho gatapaṭṭho vivaṭṭaṭṭho, ayaṁ suññaṭṭho.	72	
PA_pe_6:73.1	Tattha katamo anattaṭṭho?	73	
PA_pe_6:73.2	Anissariyaṭṭho anattaṭṭho, avasavattanaṭṭho, akāmakāriṭṭho parividaṭṭho, ayaṁ anattaṭṭhoti.	73	
PA_pe_6:74.1	Suttatthasamuccayo nāma saṁvattisantikā peṭakabhūmi samattā.	74	
