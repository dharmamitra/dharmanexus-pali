segmentnr	original	folio	analyzed
PA_dn_15:0.1	Dīgha Nikāya 15	0	
PA_dn_15:0.2	Mahānidānasutta	0	
PA_dn_15:1.0	1. Paṭiccasamuppāda	1	
PA_dn_15:1.1	Evaṁ me sutaṁ—	1	
PA_dn_15:1.2	ekaṁ samayaṁ bhagavā kurūsu viharati kammāsadhammaṁ nāma kurūnaṁ nigamo.	1	
PA_dn_15:1.3	Atha kho āyasmā ānando yena bhagavā tenupasaṅkami, upasaṅkamitvā bhagavantaṁ abhivādetvā ekamantaṁ nisīdi. Ekamantaṁ nisinno kho āyasmā ānando bhagavantaṁ etadavoca:	1	
PA_dn_15:1.4	“acchariyaṁ, bhante, abbhutaṁ, bhante.	1	
PA_dn_15:1.5	Yāva gambhīro cāyaṁ, bhante, paṭiccasamuppādo gambhīrāvabhāso ca, atha ca pana me uttānakuttānako viya khāyatī”ti.	1	
PA_dn_15:1.6	“Mā hevaṁ, ānanda, avaca, mā hevaṁ, ānanda, avaca.	1	
PA_dn_15:1.7	Gambhīro cāyaṁ, ānanda, paṭiccasamuppādo gambhīrāvabhāso ca.	1	
PA_dn_15:1.8	Etassa, ānanda, dhammassa ananubodhā appaṭivedhā evamayaṁ pajā tantākulakajātā kulagaṇṭhikajātā muñjapabbajabhūtā apāyaṁ duggatiṁ vinipātaṁ saṁsāraṁ nātivattati.	1	
PA_dn_15:2.1	‘Atthi idappaccayā jarāmaraṇan’ti iti puṭṭhena satā, ānanda, atthītissa vacanīyaṁ.	2	
PA_dn_15:2.2	‘Kiṁpaccayā jarāmaraṇan’ti iti ce vadeyya, ‘jātipaccayā jarāmaraṇan’ti iccassa vacanīyaṁ.	2	
PA_dn_15:2.3	‘Atthi idappaccayā jātī’ti iti puṭṭhena satā, ānanda, atthītissa vacanīyaṁ.	2	
PA_dn_15:2.4	‘Kiṁpaccayā jātī’ti iti ce vadeyya, ‘bhavapaccayā jātī’ti iccassa vacanīyaṁ.	2	
PA_dn_15:2.5	‘Atthi idappaccayā bhavo’ti iti puṭṭhena satā, ānanda, atthītissa vacanīyaṁ.	2	
PA_dn_15:2.6	‘Kiṁpaccayā bhavo’ti iti ce vadeyya, ‘upādānapaccayā bhavo’ti iccassa vacanīyaṁ.	2	
PA_dn_15:2.7	‘Atthi idappaccayā upādānan’ti iti puṭṭhena satā, ānanda, atthītissa vacanīyaṁ.	2	
PA_dn_15:2.8	‘Kiṁpaccayā upādānan’ti iti ce vadeyya, ‘taṇhāpaccayā upādānan’ti iccassa vacanīyaṁ.	2	
PA_dn_15:2.9	‘Atthi idappaccayā taṇhā’ti iti puṭṭhena satā, ānanda, atthītissa vacanīyaṁ.	2	
PA_dn_15:2.10	‘Kiṁpaccayā taṇhā’ti iti ce vadeyya, ‘vedanāpaccayā taṇhā’ti iccassa vacanīyaṁ.	2	
PA_dn_15:2.11	‘Atthi idappaccayā vedanā’ti iti puṭṭhena satā, ānanda, atthītissa vacanīyaṁ.	2	
PA_dn_15:2.12	‘Kiṁpaccayā vedanā’ti iti ce vadeyya, ‘phassapaccayā vedanā’ti iccassa vacanīyaṁ.	2	
PA_dn_15:2.13	‘Atthi idappaccayā phasso’ti iti puṭṭhena satā, ānanda, atthītissa vacanīyaṁ.	2	
PA_dn_15:2.14	‘Kiṁpaccayā phasso’ti iti ce vadeyya, ‘nāmarūpapaccayā phasso’ti iccassa vacanīyaṁ.	2	
PA_dn_15:2.15	‘Atthi idappaccayā nāmarūpan’ti iti puṭṭhena satā, ānanda, atthītissa vacanīyaṁ.	2	
PA_dn_15:2.16	‘Kiṁpaccayā nāmarūpan’ti iti ce vadeyya, ‘viññāṇapaccayā nāmarūpan’ti iccassa vacanīyaṁ.	2	
PA_dn_15:2.17	‘Atthi idappaccayā viññāṇan’ti iti puṭṭhena satā, ānanda, atthītissa vacanīyaṁ.	2	
PA_dn_15:2.18	‘Kiṁpaccayā viññāṇan’ti iti ce vadeyya, ‘nāmarūpapaccayā viññāṇan’ti iccassa vacanīyaṁ.	2	
PA_dn_15:3.1_0	Iti kho, ānanda, nāmarūpapaccayā viññāṇaṁ, viññāṇapaccayā nāmarūpaṁ, nāmarūpapaccayā	3	
PA_dn_15:3.1_1	phasso, phassapaccayā vedanā, vedanāpaccayā taṇhā, taṇhāpaccayā upādānaṁ, upādānapaccayā	3	
PA_dn_15:3.1_2	bhavo, bhavapaccayā jāti, jātipaccayā jarāmaraṇaṁ sokaparidevadukkhadomanassupāyāsā sambhavanti.	3	
PA_dn_15:3.2	Evametassa kevalassa dukkhakkhandhassa samudayo hoti.	3	
PA_dn_15:4.1	‘Jātipaccayā jarāmaraṇan’ti iti kho panetaṁ vuttaṁ, tadānanda, imināpetaṁ pariyāyena veditabbaṁ, yathā jātipaccayā jarāmaraṇaṁ.	4	
PA_dn_15:4.2	Jāti ca hi, ānanda, nābhavissa sabbena sabbaṁ sabbathā sabbaṁ kassaci kimhici, seyyathidaṁ—	4	
PA_dn_15:4.3_0	devānaṁ vā devattāya, gandhabbānaṁ vā gandhabbattāya, yakkhānaṁ vā yakkhattāya, bhūtānaṁ	4	
PA_dn_15:4.3_1	vā bhūtattāya, manussānaṁ vā manussattāya, catuppadānaṁ vā catuppadattāya, pakkhīnaṁ	4	
PA_dn_15:4.3_2	vā pakkhittāya, sarīsapānaṁ vā sarīsapattāya, tesaṁ tesañca hi, ānanda, sattānaṁ	4	
PA_dn_15:4.3_3	tadattāya jāti nābhavissa. Sabbaso jātiyā asati jātinirodhā api nu kho jarāmaraṇaṁ paññāyethā”ti?	4	
PA_dn_15:4.4	“No hetaṁ, bhante”.	4	
PA_dn_15:4.5	“Tasmātihānanda, eseva hetu etaṁ nidānaṁ esa samudayo esa paccayo jarāmaraṇassa, yadidaṁ jāti.	4	
PA_dn_15:5.1	‘Bhavapaccayā jātī’ti iti kho panetaṁ vuttaṁ, tadānanda, imināpetaṁ pariyāyena veditabbaṁ, yathā bhavapaccayā jāti.	5	
PA_dn_15:5.2	Bhavo ca hi, ānanda, nābhavissa sabbena sabbaṁ sabbathā sabbaṁ kassaci kimhici, seyyathidaṁ—	5	
PA_dn_15:5.3	kāmabhavo vā rūpabhavo vā arūpabhavo vā, sabbaso bhave asati bhavanirodhā api nu kho jāti paññāyethā”ti?	5	
PA_dn_15:5.4	“No hetaṁ, bhante”.	5	
PA_dn_15:5.5	“Tasmātihānanda, eseva hetu etaṁ nidānaṁ esa samudayo esa paccayo jātiyā, yadidaṁ bhavo.	5	
PA_dn_15:6.1	‘Upādānapaccayā bhavo’ti iti kho panetaṁ vuttaṁ, tadānanda, imināpetaṁ pariyāyena veditabbaṁ, yathā upādānapaccayā bhavo.	6	
PA_dn_15:6.2	Upādānañca hi, ānanda, nābhavissa sabbena sabbaṁ sabbathā sabbaṁ kassaci kimhici, seyyathidaṁ—	6	
PA_dn_15:6.3	kāmupādānaṁ vā diṭṭhupādānaṁ vā sīlabbatupādānaṁ vā attavādupādānaṁ vā, sabbaso upādāne asati upādānanirodhā api nu kho bhavo paññāyethā”ti?	6	
PA_dn_15:6.4	“No hetaṁ, bhante”.	6	
PA_dn_15:6.5	“Tasmātihānanda, eseva hetu etaṁ nidānaṁ esa samudayo esa paccayo bhavassa, yadidaṁ upādānaṁ.	6	
PA_dn_15:7.1	‘Taṇhāpaccayā upādānan’ti iti kho panetaṁ vuttaṁ tadānanda, imināpetaṁ pariyāyena veditabbaṁ, yathā taṇhāpaccayā upādānaṁ.	7	
PA_dn_15:7.2	Taṇhā ca hi, ānanda, nābhavissa sabbena sabbaṁ sabbathā sabbaṁ kassaci kimhici, seyyathidaṁ—	7	
PA_dn_15:7.3	rūpataṇhā saddataṇhā gandhataṇhā rasataṇhā phoṭṭhabbataṇhā dhammataṇhā, sabbaso taṇhāya asati taṇhānirodhā api nu kho upādānaṁ paññāyethā”ti?	7	
PA_dn_15:7.4	“No hetaṁ, bhante”.	7	
PA_dn_15:7.5	“Tasmātihānanda, eseva hetu etaṁ nidānaṁ esa samudayo esa paccayo upādānassa, yadidaṁ taṇhā.	7	
PA_dn_15:8.1	‘Vedanāpaccayā taṇhā’ti iti kho panetaṁ vuttaṁ, tadānanda, imināpetaṁ pariyāyena veditabbaṁ, yathā vedanāpaccayā taṇhā.	8	
PA_dn_15:8.2	Vedanā ca hi, ānanda, nābhavissa sabbena sabbaṁ sabbathā sabbaṁ kassaci kimhici, seyyathidaṁ—	8	
PA_dn_15:8.3_0	cakkhusamphassajā vedanā sotasamphassajā vedanā ghānasamphassajā vedanā jivhāsamphassajā	8	
PA_dn_15:8.3_1	vedanā kāyasamphassajā vedanā manosamphassajā vedanā, sabbaso vedanāya asati vedanānirodhā	8	
PA_dn_15:8.3_2	api nu kho taṇhā paññāyethā”ti?	8	
PA_dn_15:8.4	“No hetaṁ, bhante”.	8	
PA_dn_15:8.5	“Tasmātihānanda, eseva hetu etaṁ nidānaṁ esa samudayo esa paccayo taṇhāya, yadidaṁ vedanā.	8	
PA_dn_15:9.1_0	Iti kho panetaṁ, ānanda, vedanaṁ paṭicca taṇhā, taṇhaṁ paṭicca pariyesanā, pariyesanaṁ	9	
PA_dn_15:9.1_1	paṭicca lābho, lābhaṁ paṭicca vinicchayo, vinicchayaṁ paṭicca chandarāgo, chandarāgaṁ	9	
PA_dn_15:9.1_2	paṭicca ajjhosānaṁ, ajjhosānaṁ paṭicca pariggaho, pariggahaṁ paṭicca macchariyaṁ,	9	
PA_dn_15:9.1_3	macchariyaṁ paṭicca ārakkho.	9	
PA_dn_15:9.2	Ārakkhādhikaraṇaṁ daṇḍādānasatthādānakalahaviggahavivādatuvaṁtuvaṁpesuññamusāvādā aneke pāpakā akusalā dhammā sambhavanti.	9	
PA_dn_15:10.1_0	‘Ārakkhādhikaraṇaṁ daṇḍādānasatthādānakalahaviggahavivādatuvaṁtuvaṁpesuññamusāvādā	10	
PA_dn_15:10.1_1	aneke pāpakā akusalā dhammā sambhavantī’ti iti kho panetaṁ vuttaṁ, tadānanda, imināpetaṁ	10	
PA_dn_15:10.1_2	pariyāyena veditabbaṁ, yathā ārakkhādhikaraṇaṁ daṇḍādānasatthādānakalahaviggahavivādatuvaṁtuvaṁpesuññamusāvādā	10	
PA_dn_15:10.1_3	aneke pāpakā akusalā dhammā sambhavanti.	10	
PA_dn_15:10.2_0	Ārakkho ca hi, ānanda, nābhavissa sabbena sabbaṁ sabbathā sabbaṁ kassaci kimhici,	10	
PA_dn_15:10.2_1	sabbaso ārakkhe asati ārakkhanirodhā api nu kho daṇḍādānasatthādānakalahaviggahavivādatuvaṁtuvaṁpesuññamusāvādā	10	
PA_dn_15:10.2_2	aneke pāpakā akusalā dhammā sambhaveyyun”ti?	10	
PA_dn_15:10.3	“No hetaṁ, bhante”.	10	
PA_dn_15:10.4_0	“Tasmātihānanda, eseva hetu etaṁ nidānaṁ esa samudayo esa paccayo daṇḍādānasatthādānakalahaviggahavivādatuvaṁtuvaṁpesuññamusāvādānaṁ	10	
PA_dn_15:10.4_1	anekesaṁ pāpakānaṁ akusalānaṁ dhammānaṁ sambhavāya yadidaṁ ārakkho.	10	
PA_dn_15:11.1	‘Macchariyaṁ paṭicca ārakkho’ti iti kho panetaṁ vuttaṁ, tadānanda, imināpetaṁ pariyāyena veditabbaṁ, yathā macchariyaṁ paṭicca ārakkho.	11	
PA_dn_15:11.2	Macchariyañca hi, ānanda, nābhavissa sabbena sabbaṁ sabbathā sabbaṁ kassaci kimhici, sabbaso macchariye asati macchariyanirodhā api nu kho ārakkho paññāyethā”ti?	11	
PA_dn_15:11.3	“No hetaṁ, bhante”.	11	
PA_dn_15:11.4	“Tasmātihānanda, eseva hetu etaṁ nidānaṁ esa samudayo esa paccayo ārakkhassa, yadidaṁ macchariyaṁ.	11	
PA_dn_15:12.1	‘Pariggahaṁ paṭicca macchariyan’ti iti kho panetaṁ vuttaṁ, tadānanda, imināpetaṁ pariyāyena veditabbaṁ, yathā pariggahaṁ paṭicca macchariyaṁ.	12	
PA_dn_15:12.2	Pariggaho ca hi, ānanda, nābhavissa sabbena sabbaṁ sabbathā sabbaṁ kassaci kimhici, sabbaso pariggahe asati pariggahanirodhā api nu kho macchariyaṁ paññāyethā”ti?	12	
PA_dn_15:12.3	“No hetaṁ, bhante”.	12	
PA_dn_15:12.4	“Tasmātihānanda, eseva hetu etaṁ nidānaṁ esa samudayo esa paccayo macchariyassa, yadidaṁ pariggaho.	12	
PA_dn_15:13.1	‘Ajjhosānaṁ paṭicca pariggaho’ti iti kho panetaṁ vuttaṁ, tadānanda, imināpetaṁ pariyāyena veditabbaṁ, yathā ajjhosānaṁ paṭicca pariggaho.	13	
PA_dn_15:13.2	Ajjhosānañca hi, ānanda, nābhavissa sabbena sabbaṁ sabbathā sabbaṁ kassaci kimhici, sabbaso ajjhosāne asati ajjhosānanirodhā api nu kho pariggaho paññāyethā”ti?	13	
PA_dn_15:13.3	“No hetaṁ, bhante”.	13	
PA_dn_15:13.4	“Tasmātihānanda, eseva hetu etaṁ nidānaṁ esa samudayo esa paccayo pariggahassa—yadidaṁ ajjhosānaṁ.	13	
PA_dn_15:14.1	‘Chandarāgaṁ paṭicca ajjhosānan’ti iti kho panetaṁ vuttaṁ, tadānanda, imināpetaṁ pariyāyena veditabbaṁ, yathā chandarāgaṁ paṭicca ajjhosānaṁ.	14	
PA_dn_15:14.2	Chandarāgo ca hi, ānanda, nābhavissa sabbena sabbaṁ sabbathā sabbaṁ kassaci kimhici, sabbaso chandarāge asati chandarāganirodhā api nu kho ajjhosānaṁ paññāyethā”ti?	14	
PA_dn_15:14.3	“No hetaṁ, bhante”.	14	
PA_dn_15:14.4	“Tasmātihānanda, eseva hetu etaṁ nidānaṁ esa samudayo esa paccayo ajjhosānassa, yadidaṁ chandarāgo.	14	
PA_dn_15:15.1	‘Vinicchayaṁ paṭicca chandarāgo’ti iti kho panetaṁ vuttaṁ, tadānanda, imināpetaṁ pariyāyena veditabbaṁ, yathā vinicchayaṁ paṭicca chandarāgo.	15	
PA_dn_15:15.2	Vinicchayo ca hi, ānanda, nābhavissa sabbena sabbaṁ sabbathā sabbaṁ kassaci kimhici, sabbaso vinicchaye asati vinicchayanirodhā api nu kho chandarāgo paññāyethā”ti?	15	
PA_dn_15:15.3	“No hetaṁ, bhante”.	15	
PA_dn_15:15.4	“Tasmātihānanda, eseva hetu etaṁ nidānaṁ esa samudayo esa paccayo chandarāgassa, yadidaṁ vinicchayo.	15	
PA_dn_15:16.1	‘Lābhaṁ paṭicca vinicchayo’ti iti kho panetaṁ vuttaṁ, tadānanda, imināpetaṁ pariyāyena veditabbaṁ, yathā lābhaṁ paṭicca vinicchayo.	16	
PA_dn_15:16.2	Lābho ca hi, ānanda, nābhavissa sabbena sabbaṁ sabbathā sabbaṁ kassaci kimhici, sabbaso lābhe asati lābhanirodhā api nu kho vinicchayo paññāyethā”ti?	16	
PA_dn_15:16.3	“No hetaṁ, bhante”.	16	
PA_dn_15:16.4	“Tasmātihānanda, eseva hetu etaṁ nidānaṁ esa samudayo esa paccayo vinicchayassa, yadidaṁ lābho.	16	
PA_dn_15:17.1	‘Pariyesanaṁ paṭicca lābho’ti iti kho panetaṁ vuttaṁ, tadānanda, imināpetaṁ pariyāyena veditabbaṁ, yathā pariyesanaṁ paṭicca lābho.	17	
PA_dn_15:17.2	Pariyesanā ca hi, ānanda, nābhavissa sabbena sabbaṁ sabbathā sabbaṁ kassaci kimhici, sabbaso pariyesanāya asati pariyesanānirodhā api nu kho lābho paññāyethā”ti?	17	
PA_dn_15:17.3	“No hetaṁ, bhante”.	17	
PA_dn_15:17.4	“Tasmātihānanda, eseva hetu etaṁ nidānaṁ esa samudayo esa paccayo lābhassa, yadidaṁ pariyesanā.	17	
PA_dn_15:18.1	‘Taṇhaṁ paṭicca pariyesanā’ti iti kho panetaṁ vuttaṁ, tadānanda, imināpetaṁ pariyāyena veditabbaṁ, yathā taṇhaṁ paṭicca pariyesanā.	18	
PA_dn_15:18.2	Taṇhā ca hi, ānanda, nābhavissa sabbena sabbaṁ sabbathā sabbaṁ kassaci kimhici, seyyathidaṁ—	18	
PA_dn_15:18.3	kāmataṇhā bhavataṇhā vibhavataṇhā, sabbaso taṇhāya asati taṇhānirodhā api nu kho pariyesanā paññāyethā”ti?	18	
PA_dn_15:18.4	“No hetaṁ, bhante”.	18	
PA_dn_15:18.5	“Tasmātihānanda, eseva hetu etaṁ nidānaṁ esa samudayo esa paccayo pariyesanāya, yadidaṁ taṇhā.	18	
PA_dn_15:18.6	Iti kho, ānanda, ime dve dhammā dvayena vedanāya ekasamosaraṇā bhavanti.	18	
PA_dn_15:19.1	‘Phassapaccayā vedanā’ti iti kho panetaṁ vuttaṁ, tadānanda, imināpetaṁ pariyāyena veditabbaṁ, yathā phassapaccayā vedanā.	19	
PA_dn_15:19.2	Phasso ca hi, ānanda, nābhavissa sabbena sabbaṁ sabbathā sabbaṁ kassaci kimhici, seyyathidaṁ—	19	
PA_dn_15:19.3	cakkhusamphasso sotasamphasso ghānasamphasso jivhāsamphasso kāyasamphasso manosamphasso, sabbaso phasse asati phassanirodhā api nu kho vedanā paññāyethā”ti?	19	
PA_dn_15:19.4	“No hetaṁ, bhante”.	19	
PA_dn_15:19.5	“Tasmātihānanda, eseva hetu etaṁ nidānaṁ esa samudayo esa paccayo vedanāya, yadidaṁ phasso.	19	
PA_dn_15:20.1	‘Nāmarūpapaccayā phasso’ti iti kho panetaṁ vuttaṁ, tadānanda, imināpetaṁ pariyāyena veditabbaṁ, yathā nāmarūpapaccayā phasso.	20	
PA_dn_15:20.2_0	Yehi, ānanda, ākārehi yehi liṅgehi yehi nimittehi yehi uddesehi nāmakāyassa paññatti	20	
PA_dn_15:20.2_1	hoti, tesu ākāresu tesu liṅgesu tesu nimittesu tesu uddesesu asati api nu kho rūpakāye	20	
PA_dn_15:20.2_2	adhivacanasamphasso paññāyethā”ti?	20	
PA_dn_15:20.3	“No hetaṁ, bhante”.	20	
PA_dn_15:20.4_0	“Yehi, ānanda, ākārehi yehi liṅgehi yehi nimittehi yehi uddesehi rūpakāyassa paññatti	20	
PA_dn_15:20.4_1	hoti, tesu ākāresu …pe… tesu uddesesu asati api nu kho nāmakāye paṭighasamphasso paññāyethā”ti?	20	
PA_dn_15:20.5	“No hetaṁ, bhante”.	20	
PA_dn_15:20.6_0	“Yehi, ānanda, ākārehi …pe… yehi uddesehi nāmakāyassa ca rūpakāyassa ca paññatti	20	
PA_dn_15:20.6_1	hoti, tesu ākāresu …pe… tesu uddesesu asati api nu kho adhivacanasamphasso vā paṭighasamphasso vā paññāyethā”ti?	20	
PA_dn_15:20.7	“No hetaṁ, bhante”.	20	
PA_dn_15:20.8	“Yehi, ānanda, ākārehi …pe… yehi uddesehi nāmarūpassa paññatti hoti, tesu ākāresu …pe… tesu uddesesu asati api nu kho phasso paññāyethā”ti?	20	
PA_dn_15:20.9	“No hetaṁ, bhante”.	20	
PA_dn_15:20.10	“Tasmātihānanda, eseva hetu etaṁ nidānaṁ esa samudayo esa paccayo phassassa, yadidaṁ nāmarūpaṁ.	20	
PA_dn_15:21.1	‘Viññāṇapaccayā nāmarūpan’ti iti kho panetaṁ vuttaṁ, tadānanda, imināpetaṁ pariyāyena veditabbaṁ, yathā viññāṇapaccayā nāmarūpaṁ.	21	
PA_dn_15:21.2	Viññāṇañca hi, ānanda, mātukucchismiṁ na okkamissatha, api nu kho nāmarūpaṁ mātukucchismiṁ samuccissathā”ti?	21	
PA_dn_15:21.3	“No hetaṁ, bhante”.	21	
PA_dn_15:21.4	“Viññāṇañca hi, ānanda, mātukucchismiṁ okkamitvā vokkamissatha, api nu kho nāmarūpaṁ itthattāya abhinibbattissathā”ti?	21	
PA_dn_15:21.5	“No hetaṁ, bhante”.	21	
PA_dn_15:21.6	“Viññāṇañca hi, ānanda, daharasseva sato vocchijjissatha kumārakassa vā kumārikāya vā, api nu kho nāmarūpaṁ vuddhiṁ virūḷhiṁ vepullaṁ āpajjissathā”ti?	21	
PA_dn_15:21.7	“No hetaṁ, bhante”.	21	
PA_dn_15:21.8	“Tasmātihānanda, eseva hetu etaṁ nidānaṁ esa samudayo esa paccayo nāmarūpassa—yadidaṁ viññāṇaṁ.	21	
PA_dn_15:22.1	‘Nāmarūpapaccayā viññāṇan’ti iti kho panetaṁ vuttaṁ, tadānanda, imināpetaṁ pariyāyena veditabbaṁ, yathā nāmarūpapaccayā viññāṇaṁ.	22	
PA_dn_15:22.2	Viññāṇañca hi, ānanda, nāmarūpe patiṭṭhaṁ na labhissatha, api nu kho āyatiṁ jātijarāmaraṇaṁ dukkhasamudayasambhavo paññāyethā”ti?	22	
PA_dn_15:22.3	“No hetaṁ, bhante”.	22	
PA_dn_15:22.4	“Tasmātihānanda, eseva hetu etaṁ nidānaṁ esa samudayo esa paccayo viññāṇassa yadidaṁ nāmarūpaṁ.	22	
PA_dn_15:22.5	Ettāvatā kho, ānanda, jāyetha vā jīyetha vā mīyetha vā cavetha vā upapajjetha vā.	22	
PA_dn_15:22.6_0	Ettāvatā adhivacanapatho, ettāvatā niruttipatho, ettāvatā paññattipatho, ettāvatā	22	
PA_dn_15:22.6_1	paññāvacaraṁ, ettāvatā vaṭṭaṁ vattati itthattaṁ paññāpanāya yadidaṁ nāmarūpaṁ saha	22	
PA_dn_15:22.6_2	viññāṇena aññamaññapaccayatā pavattati.	22	
PA_dn_15:23.0	2. Attapaññatti	23	
PA_dn_15:23.1	Kittāvatā ca, ānanda, attānaṁ paññapento paññapeti?	23	
PA_dn_15:23.2	Rūpiṁ vā hi, ānanda, parittaṁ attānaṁ paññapento paññapeti:	23	
PA_dn_15:23.3	‘rūpī me paritto attā’ti.	23	
PA_dn_15:23.4	Rūpiṁ vā hi, ānanda, anantaṁ attānaṁ paññapento paññapeti:	23	
PA_dn_15:23.5	‘rūpī me ananto attā’ti.	23	
PA_dn_15:23.6	Arūpiṁ vā hi, ānanda, parittaṁ attānaṁ paññapento paññapeti:	23	
PA_dn_15:23.7	‘arūpī me paritto attā’ti.	23	
PA_dn_15:23.8	Arūpiṁ vā hi, ānanda, anantaṁ attānaṁ paññapento paññapeti:	23	
PA_dn_15:23.9	‘arūpī me ananto attā’ti.	23	
PA_dn_15:24.1	Tatrānanda, yo so rūpiṁ parittaṁ attānaṁ paññapento paññapeti.	24	
PA_dn_15:24.2_0	Etarahi vā so rūpiṁ parittaṁ attānaṁ paññapento paññapeti, tattha bhāviṁ vā so rūpiṁ	24	
PA_dn_15:24.2_1	parittaṁ attānaṁ paññapento paññapeti, ‘atathaṁ vā pana santaṁ tathattāya upakappessāmī’ti	24	
PA_dn_15:24.2_2	iti vā panassa hoti.	24	
PA_dn_15:24.3	Evaṁ santaṁ kho, ānanda, rūpiṁ parittattānudiṭṭhi anusetīti iccālaṁ vacanāya.	24	
PA_dn_15:24.4	Tatrānanda, yo so rūpiṁ anantaṁ attānaṁ paññapento paññapeti.	24	
PA_dn_15:24.5_0	Etarahi vā so rūpiṁ anantaṁ attānaṁ paññapento paññapeti, tattha bhāviṁ vā so rūpiṁ	24	
PA_dn_15:24.5_1	anantaṁ attānaṁ paññapento paññapeti, ‘atathaṁ vā pana santaṁ tathattāya upakappessāmī’ti	24	
PA_dn_15:24.5_2	iti vā panassa hoti.	24	
PA_dn_15:24.6	Evaṁ santaṁ kho, ānanda, rūpiṁ anantattānudiṭṭhi anusetīti iccālaṁ vacanāya.	24	
PA_dn_15:24.7	Tatrānanda, yo so arūpiṁ parittaṁ attānaṁ paññapento paññapeti.	24	
PA_dn_15:24.8_0	Etarahi vā so arūpiṁ parittaṁ attānaṁ paññapento paññapeti, tattha bhāviṁ vā so arūpiṁ	24	
PA_dn_15:24.8_1	parittaṁ attānaṁ paññapento paññapeti, ‘atathaṁ vā pana santaṁ tathattāya upakappessāmī’ti	24	
PA_dn_15:24.8_2	iti vā panassa hoti.	24	
PA_dn_15:24.9	Evaṁ santaṁ kho, ānanda, arūpiṁ parittattānudiṭṭhi anusetīti iccālaṁ vacanāya.	24	
PA_dn_15:24.10	Tatrānanda, yo so arūpiṁ anantaṁ attānaṁ paññapento paññapeti.	24	
PA_dn_15:24.11_0	Etarahi vā so arūpiṁ anantaṁ attānaṁ paññapento paññapeti, tattha bhāviṁ vā so arūpiṁ	24	
PA_dn_15:24.11_1	anantaṁ attānaṁ paññapento paññapeti, ‘atathaṁ vā pana santaṁ tathattāya upakappessāmī’ti	24	
PA_dn_15:24.11_2	iti vā panassa hoti.	24	
PA_dn_15:24.12	Evaṁ santaṁ kho, ānanda, arūpiṁ anantattānudiṭṭhi anusetīti iccālaṁ vacanāya.	24	
PA_dn_15:24.13	Ettāvatā kho, ānanda, attānaṁ paññapento paññapeti.	24	
PA_dn_15:25.0	3. Naattapaññatti	25	
PA_dn_15:25.1	Kittāvatā ca, ānanda, attānaṁ na paññapento na paññapeti?	25	
PA_dn_15:25.2	Rūpiṁ vā hi, ānanda, parittaṁ attānaṁ na paññapento na paññapeti:	25	
PA_dn_15:25.3	‘rūpī me paritto attā’ti.	25	
PA_dn_15:25.4	Rūpiṁ vā hi, ānanda, anantaṁ attānaṁ na paññapento na paññapeti:	25	
PA_dn_15:25.5	‘rūpī me ananto attā’ti.	25	
PA_dn_15:25.6	Arūpiṁ vā hi, ānanda, parittaṁ attānaṁ na paññapento na paññapeti:	25	
PA_dn_15:25.7	‘arūpī me paritto attā’ti.	25	
PA_dn_15:25.8	Arūpiṁ vā hi, ānanda, anantaṁ attānaṁ na paññapento na paññapeti:	25	
PA_dn_15:25.9	‘arūpī me ananto attā’ti.	25	
PA_dn_15:26.1	Tatrānanda, yo so rūpiṁ parittaṁ attānaṁ na paññapento na paññapeti.	26	
PA_dn_15:26.2_0	Etarahi vā so rūpiṁ parittaṁ attānaṁ na paññapento na paññapeti, tattha bhāviṁ vā	26	
PA_dn_15:26.2_1	so rūpiṁ parittaṁ attānaṁ na paññapento na paññapeti, ‘atathaṁ vā pana santaṁ tathattāya	26	
PA_dn_15:26.2_2	upakappessāmī’ti iti vā panassa na hoti.	26	
PA_dn_15:26.3	Evaṁ santaṁ kho, ānanda, rūpiṁ parittattānudiṭṭhi nānusetīti iccālaṁ vacanāya.	26	
PA_dn_15:26.4	Tatrānanda, yo so rūpiṁ anantaṁ attānaṁ na paññapento na paññapeti.	26	
PA_dn_15:26.5_0	Etarahi vā so rūpiṁ anantaṁ attānaṁ na paññapento na paññapeti, tattha bhāviṁ vā	26	
PA_dn_15:26.5_1	so rūpiṁ anantaṁ attānaṁ na paññapento na paññapeti, ‘atathaṁ vā pana santaṁ tathattāya	26	
PA_dn_15:26.5_2	upakappessāmī’ti iti vā panassa na hoti.	26	
PA_dn_15:26.6	Evaṁ santaṁ kho, ānanda, rūpiṁ anantattānudiṭṭhi nānusetīti iccālaṁ vacanāya.	26	
PA_dn_15:26.7	Tatrānanda, yo so arūpiṁ parittaṁ attānaṁ na paññapento na paññapeti.	26	
PA_dn_15:26.8_0	Etarahi vā so arūpiṁ parittaṁ attānaṁ na paññapento na paññapeti, tattha bhāviṁ vā	26	
PA_dn_15:26.8_1	so arūpiṁ parittaṁ attānaṁ na paññapento na paññapeti, ‘atathaṁ vā pana santaṁ tathattāya	26	
PA_dn_15:26.8_2	upakappessāmī’ti iti vā panassa na hoti.	26	
PA_dn_15:26.9	Evaṁ santaṁ kho, ānanda, arūpiṁ parittattānudiṭṭhi nānusetīti iccālaṁ vacanāya.	26	
PA_dn_15:26.10	Tatrānanda, yo so arūpiṁ anantaṁ attānaṁ na paññapento na paññapeti.	26	
PA_dn_15:26.11_0	Etarahi vā so arūpiṁ anantaṁ attānaṁ na paññapento na paññapeti, tattha bhāviṁ vā	26	
PA_dn_15:26.11_1	so arūpiṁ anantaṁ attānaṁ na paññapento na paññapeti, ‘atathaṁ vā pana santaṁ tathattāya	26	
PA_dn_15:26.11_2	upakappessāmī’ti iti vā panassa na hoti.	26	
PA_dn_15:26.12	Evaṁ santaṁ kho, ānanda, arūpiṁ anantattānudiṭṭhi nānusetīti iccālaṁ vacanāya.	26	
PA_dn_15:26.13	Ettāvatā kho, ānanda, attānaṁ na paññapento na paññapeti.	26	
PA_dn_15:27.0	4. Attasamanupassanā	27	
PA_dn_15:27.1	Kittāvatā ca, ānanda, attānaṁ samanupassamāno samanupassati?	27	
PA_dn_15:27.2	Vedanaṁ vā hi, ānanda, attānaṁ samanupassamāno samanupassati:	27	
PA_dn_15:27.3	‘vedanā me attā’ti.	27	
PA_dn_15:27.4	‘Na heva kho me vedanā attā, appaṭisaṁvedano me attā’ti iti vā hi, ānanda, attānaṁ samanupassamāno samanupassati.	27	
PA_dn_15:27.5	‘Na heva kho me vedanā attā, nopi appaṭisaṁvedano me attā, attā me vediyati, vedanādhammo hi me attā’ti iti vā hi, ānanda, attānaṁ samanupassamāno samanupassati.	27	
PA_dn_15:28.1	Tatrānanda, yo so evamāha:	28	
PA_dn_15:28.2	‘vedanā me attā’ti,	28	
PA_dn_15:28.3	so evamassa vacanīyo:	28	
PA_dn_15:28.4	‘tisso kho imā, āvuso, vedanā—	28	
PA_dn_15:28.5	sukhā vedanā dukkhā vedanā adukkhamasukhā vedanā.	28	
PA_dn_15:28.6	Imāsaṁ kho tvaṁ tissannaṁ vedanānaṁ katamaṁ attato samanupassasī’ti?	28	
PA_dn_15:28.7	Yasmiṁ, ānanda, samaye sukhaṁ vedanaṁ vedeti, neva tasmiṁ samaye dukkhaṁ vedanaṁ vedeti, na adukkhamasukhaṁ vedanaṁ vedeti;	28	
PA_dn_15:28.8	sukhaṁyeva tasmiṁ samaye vedanaṁ vedeti.	28	
PA_dn_15:28.9	Yasmiṁ, ānanda, samaye dukkhaṁ vedanaṁ vedeti, neva tasmiṁ samaye sukhaṁ vedanaṁ vedeti, na adukkhamasukhaṁ vedanaṁ vedeti;	28	
PA_dn_15:28.10	dukkhaṁyeva tasmiṁ samaye vedanaṁ vedeti.	28	
PA_dn_15:28.11	Yasmiṁ, ānanda, samaye adukkhamasukhaṁ vedanaṁ vedeti, neva tasmiṁ samaye sukhaṁ vedanaṁ vedeti, na dukkhaṁ vedanaṁ vedeti;	28	
PA_dn_15:28.12	adukkhamasukhaṁyeva tasmiṁ samaye vedanaṁ vedeti.	28	
PA_dn_15:29.1	Sukhāpi kho, ānanda, vedanā aniccā saṅkhatā paṭiccasamuppannā khayadhammā vayadhammā virāgadhammā nirodhadhammā.	29	
PA_dn_15:29.2	Dukkhāpi kho, ānanda, vedanā aniccā saṅkhatā paṭiccasamuppannā khayadhammā vayadhammā virāgadhammā nirodhadhammā.	29	
PA_dn_15:29.3	Adukkhamasukhāpi kho, ānanda, vedanā aniccā saṅkhatā paṭiccasamuppannā khayadhammā vayadhammā virāgadhammā nirodhadhammā.	29	
PA_dn_15:29.4	Tassa sukhaṁ vedanaṁ vediyamānassa ‘eso me attā’ti hoti.	29	
PA_dn_15:29.5	Tassāyeva sukhāya vedanāya nirodhā ‘byagā me attā’ti hoti.	29	
PA_dn_15:29.6	Dukkhaṁ vedanaṁ vediyamānassa ‘eso me attā’ti hoti.	29	
PA_dn_15:29.7	Tassāyeva dukkhāya vedanāya nirodhā ‘byagā me attā’ti hoti.	29	
PA_dn_15:29.8	Adukkhamasukhaṁ vedanaṁ vediyamānassa ‘eso me attā’ti hoti.	29	
PA_dn_15:29.9	Tassāyeva adukkhamasukhāya vedanāya nirodhā ‘byagā me attā’ti hoti.	29	
PA_dn_15:29.10	Iti so diṭṭheva dhamme aniccasukhadukkhavokiṇṇaṁ uppādavayadhammaṁ attānaṁ samanupassamāno samanupassati, yo so evamāha: ‘vedanā me attā’ti.	29	
PA_dn_15:29.11	Tasmātihānanda, etena petaṁ nakkhamati: ‘vedanā me attā’ti samanupassituṁ.	29	
PA_dn_15:30.1	Tatrānanda, yo so evamāha:	30	
PA_dn_15:30.2	‘na heva kho me vedanā attā, appaṭisaṁvedano me attā’ti, so evamassa vacanīyo:	30	
PA_dn_15:30.3	‘yattha panāvuso, sabbaso vedayitaṁ natthi api nu kho, tattha “ayamahamasmī”ti siyā’”ti?	30	
PA_dn_15:30.4	“No hetaṁ, bhante”.	30	
PA_dn_15:30.5	“Tasmātihānanda, etena petaṁ nakkhamati: ‘na heva kho me vedanā attā, appaṭisaṁvedano me attā’ti samanupassituṁ.	30	
PA_dn_15:31.1	Tatrānanda, yo so evamāha:	31	
PA_dn_15:31.2	‘na heva kho me vedanā attā, nopi appaṭisaṁvedano me attā, attā me vediyati, vedanādhammo hi me attā’ti.	31	
PA_dn_15:31.3	So evamassa vacanīyo—	31	
PA_dn_15:31.4	vedanā ca hi, āvuso, sabbena sabbaṁ sabbathā sabbaṁ aparisesā nirujjheyyuṁ.	31	
PA_dn_15:31.5	Sabbaso vedanāya asati vedanānirodhā api nu kho tattha ‘ayamahamasmī’ti siyā”ti?	31	
PA_dn_15:31.6	“No hetaṁ, bhante”.	31	
PA_dn_15:31.7	“Tasmātihānanda, etena petaṁ nakkhamati: ‘na heva kho me vedanā attā, nopi appaṭisaṁvedano me attā, attā me vediyati, vedanādhammo hi me attā’ti samanupassituṁ.	31	
PA_dn_15:32.1	Yato kho, ānanda, bhikkhu neva vedanaṁ attānaṁ samanupassati, nopi appaṭisaṁvedanaṁ attānaṁ samanupassati, nopi ‘attā me vediyati, vedanādhammo hi me attā’ti samanupassati.	32	
PA_dn_15:32.2	So evaṁ na samanupassanto na ca kiñci loke upādiyati,	32	
PA_dn_15:32.3	anupādiyaṁ na paritassati, aparitassaṁ paccattaññeva parinibbāyati,	32	
PA_dn_15:32.4	‘khīṇā jāti, vusitaṁ brahmacariyaṁ, kataṁ karaṇīyaṁ, nāparaṁ itthattāyā’ti pajānāti.	32	
PA_dn_15:32.5	Evaṁ vimuttacittaṁ kho, ānanda, bhikkhuṁ yo evaṁ vadeyya:	32	
PA_dn_15:32.6	‘hoti tathāgato paraṁ maraṇā itissa diṭṭhī’ti, tadakallaṁ.	32	
PA_dn_15:32.7	‘Na hoti tathāgato paraṁ maraṇā itissa diṭṭhī’ti, tadakallaṁ.	32	
PA_dn_15:32.8	‘Hoti ca na ca hoti tathāgato paraṁ maraṇā itissa diṭṭhī’ti, tadakallaṁ.	32	
PA_dn_15:32.9	‘Neva hoti na na hoti tathāgato paraṁ maraṇā itissa diṭṭhī’ti, tadakallaṁ.	32	
PA_dn_15:32.10	Taṁ kissa hetu?	32	
PA_dn_15:32.11_0	Yāvatā, ānanda, adhivacanaṁ yāvatā adhivacanapatho, yāvatā nirutti yāvatā niruttipatho,	32	
PA_dn_15:32.11_1	yāvatā paññatti yāvatā paññattipatho, yāvatā paññā yāvatā paññāvacaraṁ, yāvatā vaṭṭaṁ,	32	
PA_dn_15:32.11_2	yāvatā vaṭṭati, tadabhiññāvimutto bhikkhu, tadabhiññāvimuttaṁ bhikkhuṁ ‘na jānāti	32	
PA_dn_15:32.11_3	na passati itissa diṭṭhī’ti, tadakallaṁ.	32	
PA_dn_15:33.0	5. Sattaviññāṇaṭṭhiti	33	
PA_dn_15:33.1	Satta kho, ānanda, viññāṇaṭṭhitiyo, dve āyatanāni.	33	
PA_dn_15:33.2	Katamā satta?	33	
PA_dn_15:33.3	Santānanda, sattā nānattakāyā nānattasaññino, seyyathāpi manussā, ekacce ca devā, ekacce ca vinipātikā.	33	
PA_dn_15:33.4	Ayaṁ paṭhamā viññāṇaṭṭhiti.	33	
PA_dn_15:33.5	Santānanda, sattā nānattakāyā ekattasaññino, seyyathāpi devā brahmakāyikā paṭhamābhinibbattā.	33	
PA_dn_15:33.6	Ayaṁ dutiyā viññāṇaṭṭhiti.	33	
PA_dn_15:33.7	Santānanda, sattā ekattakāyā nānattasaññino, seyyathāpi devā ābhassarā.	33	
PA_dn_15:33.8	Ayaṁ tatiyā viññāṇaṭṭhiti.	33	
PA_dn_15:33.9	Santānanda, sattā ekattakāyā ekattasaññino, seyyathāpi devā subhakiṇhā.	33	
PA_dn_15:33.10	Ayaṁ catutthī viññāṇaṭṭhiti.	33	
PA_dn_15:33.11	Santānanda, sattā sabbaso rūpasaññānaṁ samatikkamā paṭighasaññānaṁ atthaṅgamā nānattasaññānaṁ amanasikārā ‘ananto ākāso’ti ākāsānañcāyatanūpagā.	33	
PA_dn_15:33.12	Ayaṁ pañcamī viññāṇaṭṭhiti.	33	
PA_dn_15:33.13	Santānanda, sattā sabbaso ākāsānañcāyatanaṁ samatikkamma ‘anantaṁ viññāṇan’ti viññāṇañcāyatanūpagā.	33	
PA_dn_15:33.14	Ayaṁ chaṭṭhī viññāṇaṭṭhiti.	33	
PA_dn_15:33.15	Santānanda, sattā sabbaso viññāṇañcāyatanaṁ samatikkamma ‘natthi kiñcī’ti ākiñcaññāyatanūpagā.	33	
PA_dn_15:33.16	Ayaṁ sattamī viññāṇaṭṭhiti.	33	
PA_dn_15:33.17	Asaññasattāyatanaṁ nevasaññānāsaññāyatanameva dutiyaṁ.	33	
PA_dn_15:34.1	Tatrānanda, yāyaṁ paṭhamā viññāṇaṭṭhiti nānattakāyā nānattasaññino, seyyathāpi manussā, ekacce ca devā, ekacce ca vinipātikā.	34	
PA_dn_15:34.2_0	Yo nu kho, ānanda, tañca pajānāti, tassā ca samudayaṁ pajānāti, tassā ca atthaṅgamaṁ	34	
PA_dn_15:34.2_1	pajānāti, tassā ca assādaṁ pajānāti, tassā ca ādīnavaṁ pajānāti, tassā ca nissaraṇaṁ	34	
PA_dn_15:34.2_2	pajānāti, kallaṁ nu tena tadabhinanditun”ti?	34	
PA_dn_15:34.3	“No hetaṁ, bhante” …pe…	34	
PA_dn_15:34.4	“tatrānanda, yamidaṁ asaññasattāyatanaṁ.	34	
PA_dn_15:34.5_0	Yo nu kho, ānanda, tañca pajānāti, tassa ca samudayaṁ pajānāti, tassa ca atthaṅgamaṁ	34	
PA_dn_15:34.5_1	pajānāti, tassa ca assādaṁ pajānāti, tassa ca ādīnavaṁ pajānāti, tassa ca nissaraṇaṁ	34	
PA_dn_15:34.5_2	pajānāti, kallaṁ nu tena tadabhinanditun”ti?	34	
PA_dn_15:34.6	“No hetaṁ, bhante”.	34	
PA_dn_15:34.7	“Tatrānanda, yamidaṁ nevasaññānāsaññāyatanaṁ.	34	
PA_dn_15:34.8_0	Yo nu kho, ānanda, tañca pajānāti, tassa ca samudayaṁ pajānāti, tassa ca atthaṅgamaṁ	34	
PA_dn_15:34.8_1	pajānāti, tassa ca assādaṁ pajānāti, tassa ca ādīnavaṁ pajānāti, tassa ca nissaraṇaṁ	34	
PA_dn_15:34.8_2	pajānāti, kallaṁ nu tena tadabhinanditun”ti?	34	
PA_dn_15:34.9	“No hetaṁ, bhante”.	34	
PA_dn_15:34.10_0	“Yato kho, ānanda, bhikkhu imāsañca sattannaṁ viññāṇaṭṭhitīnaṁ imesañca dvinnaṁ āyatanānaṁ	34	
PA_dn_15:34.10_1	samudayañca atthaṅgamañca assādañca ādīnavañca nissaraṇañca yathābhūtaṁ viditvā anupādā	34	
PA_dn_15:34.10_2	vimutto hoti, ayaṁ vuccatānanda, bhikkhu paññāvimutto.	34	
PA_dn_15:35.0	6. Aṭṭhavimokkha	35	
PA_dn_15:35.1	Aṭṭha kho ime, ānanda, vimokkhā.	35	
PA_dn_15:35.2	Katame aṭṭha?	35	
PA_dn_15:35.3	Rūpī rūpāni passati	35	
PA_dn_15:35.4	ayaṁ paṭhamo vimokkho.	35	
PA_dn_15:35.5	Ajjhattaṁ arūpasaññī bahiddhā rūpāni passati,	35	
PA_dn_15:35.6	ayaṁ dutiyo vimokkho.	35	
PA_dn_15:35.7	Subhanteva adhimutto hoti,	35	
PA_dn_15:35.8	ayaṁ tatiyo vimokkho.	35	
PA_dn_15:35.9	Sabbaso rūpasaññānaṁ samatikkamā paṭighasaññānaṁ atthaṅgamā nānattasaññānaṁ amanasikārā ‘ananto ākāso’ti ākāsānañcāyatanaṁ upasampajja viharati,	35	
PA_dn_15:35.10	ayaṁ catuttho vimokkho.	35	
PA_dn_15:35.11	Sabbaso ākāsānañcāyatanaṁ samatikkamma ‘anantaṁ viññāṇan’ti viññāṇañcāyatanaṁ upasampajja viharati,	35	
PA_dn_15:35.12	ayaṁ pañcamo vimokkho.	35	
PA_dn_15:35.13	Sabbaso viññāṇañcāyatanaṁ samatikkamma ‘natthi kiñcī’ti ākiñcaññāyatanaṁ upasampajja viharati,	35	
PA_dn_15:35.14	ayaṁ chaṭṭho vimokkho.	35	
PA_dn_15:35.15	Sabbaso ākiñcaññāyatanaṁ samatikkamma nevasaññānāsaññāyatanaṁ upasampajja viharati,	35	
PA_dn_15:35.16	ayaṁ sattamo vimokkho.	35	
PA_dn_15:35.17	Sabbaso nevasaññānāsaññāyatanaṁ samatikkamma saññāvedayitanirodhaṁ upasampajja viharati,	35	
PA_dn_15:35.18	ayaṁ aṭṭhamo vimokkho.	35	
PA_dn_15:35.19	Ime kho, ānanda, aṭṭha vimokkhā.	35	
PA_dn_15:36.1_0	Yato kho, ānanda, bhikkhu ime aṭṭha vimokkhe anulomampi samāpajjati, paṭilomampi	36	
PA_dn_15:36.1_1	samāpajjati, anulomapaṭilomampi samāpajjati, yatthicchakaṁ yadicchakaṁ yāvaticchakaṁ	36	
PA_dn_15:36.1_2	samāpajjatipi vuṭṭhātipi.	36	
PA_dn_15:36.2	Āsavānañca khayā anāsavaṁ cetovimuttiṁ paññāvimuttiṁ diṭṭheva dhamme sayaṁ abhiññā sacchikatvā upasampajja viharati, ayaṁ vuccatānanda, bhikkhu ubhatobhāgavimutto.	36	
PA_dn_15:36.3	Imāya ca, ānanda, ubhatobhāgavimuttiyā aññā ubhatobhāgavimutti uttaritarā vā paṇītatarā vā natthī”ti.	36	
PA_dn_15:36.4	Idamavoca bhagavā.	36	
PA_dn_15:36.5	Attamano āyasmā ānando bhagavato bhāsitaṁ abhinandīti.	36	
PA_dn_15:36.6	Mahānidānasuttaṁ niṭṭhitaṁ dutiyaṁ.	36	
