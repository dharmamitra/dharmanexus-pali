segmentnr	original	folio	analyzed
PA_dn_10:0.1	Dīgha Nikāya 10	0	
PA_dn_10:0.2	Subhasutta	0	
PA_dn_10:1.1.1	Evaṁ me sutaṁ—	1	
PA_dn_10:1.1.2	ekaṁ samayaṁ āyasmā ānando sāvatthiyaṁ viharati jetavane anāthapiṇḍikassa ārāme aciraparinibbute bhagavati.	1	
PA_dn_10:1.1.3	Tena kho pana samayena subho māṇavo todeyyaputto sāvatthiyaṁ paṭivasati kenacideva karaṇīyena.	1	
PA_dn_10:1.2.1	Atha kho subho māṇavo todeyyaputto aññataraṁ māṇavakaṁ āmantesi:	1	
PA_dn_10:1.2.2	“ehi tvaṁ, māṇavaka, yena samaṇo ānando tenupasaṅkama; upasaṅkamitvā mama vacanena samaṇaṁ ānandaṁ appābādhaṁ appātaṅkaṁ lahuṭṭhānaṁ balaṁ phāsuvihāraṁ puccha:	1	
PA_dn_10:1.2.3	‘subho māṇavo todeyyaputto bhavantaṁ ānandaṁ appābādhaṁ appātaṅkaṁ lahuṭṭhānaṁ balaṁ phāsuvihāraṁ pucchatī’ti.	1	
PA_dn_10:1.2.4	Evañca vadehi:	1	
PA_dn_10:1.3.1	‘sādhu kira bhavaṁ ānando yena subhassa māṇavassa todeyyaputtassa nivesanaṁ tenupasaṅkamatu anukampaṁ upādāyā’”ti.	1	
PA_dn_10:1.3.2	“Evaṁ, bho”ti kho so māṇavako subhassa māṇavassa todeyyaputtassa paṭissutvā yenāyasmā ānando tenupasaṅkami; upasaṅkamitvā āyasmatā ānandena saddhiṁ sammodi.	1	
PA_dn_10:1.3.3	Sammodanīyaṁ kathaṁ sāraṇīyaṁ vītisāretvā ekamantaṁ nisīdi. Ekamantaṁ nisinno kho so māṇavako āyasmantaṁ ānandaṁ etadavoca:	1	
PA_dn_10:1.3.4	“subho māṇavo todeyyaputto bhavantaṁ ānandaṁ appābādhaṁ appātaṅkaṁ lahuṭṭhānaṁ balaṁ phāsuvihāraṁ pucchati;	1	
PA_dn_10:1.3.5	evañca vadeti:	1	
PA_dn_10:1.3.6	‘sādhu kira bhavaṁ ānando yena subhassa māṇavassa todeyyaputtassa nivesanaṁ tenupasaṅkamatu anukampaṁ upādāyā’”ti.	1	
PA_dn_10:1.4.1	Evaṁ vutte, āyasmā ānando taṁ māṇavakaṁ etadavoca:	1	
PA_dn_10:1.4.2	“akālo kho, māṇavaka.	1	
PA_dn_10:1.4.3	Atthi me ajja bhesajjamattā pītā.	1	
PA_dn_10:1.4.4	Appevanāma svepi upasaṅkameyyāma kālañca samayañca upādāyā”ti.	1	
PA_dn_10:1.4.5	“Evaṁ, bho”ti kho so māṇavako āyasmato ānandassa paṭissutvā uṭṭhāyāsanā yena subho māṇavo todeyyaputto tenupasaṅkami; upasaṅkamitvā subhaṁ māṇavaṁ todeyyaputtaṁ etadavoca:	1	
PA_dn_10:1.4.6	“avocumhā kho mayaṁ bhoto vacanena taṁ bhavantaṁ ānandaṁ:	1	
PA_dn_10:1.4.7	‘subho māṇavo todeyyaputto bhavantaṁ ānandaṁ appābādhaṁ appātaṅkaṁ lahuṭṭhānaṁ balaṁ phāsuvihāraṁ pucchati, evañca vadeti:	1	
PA_dn_10:1.4.8	“sādhu kira bhavaṁ ānando yena subhassa māṇavassa todeyyaputtassa nivesanaṁ tenupasaṅkamatu anukampaṁ upādāyā”’ti.	1	
PA_dn_10:1.4.9	Evaṁ vutte, bho, samaṇo ānando maṁ etadavoca:	1	
PA_dn_10:1.4.10	‘akālo kho, māṇavaka.	1	
PA_dn_10:1.4.11	Atthi me ajja bhesajjamattā pītā.	1	
PA_dn_10:1.4.12	Appevanāma svepi upasaṅkameyyāma kālañca samayañca upādāyā’ti.	1	
PA_dn_10:1.4.13	Ettāvatāpi kho, bho, katameva etaṁ, yato kho so bhavaṁ ānando okāsamakāsi svātanāyapi upasaṅkamanāyā”ti.	1	
PA_dn_10:1.5.1_0	Atha kho āyasmā ānando tassā rattiyā accayena pubbaṇhasamayaṁ nivāsetvā pattacīvaramādāya	1	
PA_dn_10:1.5.1_1	cetakena bhikkhunā pacchāsamaṇena yena subhassa māṇavassa todeyyaputtassa nivesanaṁ	1	
PA_dn_10:1.5.1_2	tenupasaṅkami; upasaṅkamitvā paññatte āsane nisīdi. Atha kho subho māṇavo todeyyaputto	1	
PA_dn_10:1.5.1_3	yenāyasmā ānando tenupasaṅkami; upasaṅkamitvā āyasmatā ānandena saddhiṁ sammodi.	1	
PA_dn_10:1.5.2	Sammodanīyaṁ kathaṁ sāraṇīyaṁ vītisāretvā ekamantaṁ nisīdi. Ekamantaṁ nisinno kho subho māṇavo todeyyaputto āyasmantaṁ ānandaṁ etadavoca:	1	
PA_dn_10:1.5.3	“bhavañhi ānando tassa bhoto gotamassa dīgharattaṁ upaṭṭhāko santikāvacaro samīpacārī.	1	
PA_dn_10:1.5.4	Bhavametaṁ ānando jāneyya, yesaṁ so bhavaṁ gotamo dhammānaṁ vaṇṇavādī ahosi, yattha ca imaṁ janataṁ samādapesi nivesesi patiṭṭhāpesi.	1	
PA_dn_10:1.5.5	Katamesānaṁ kho, bho ānanda, dhammānaṁ so bhavaṁ gotamo vaṇṇavādī ahosi; kattha ca imaṁ janataṁ samādapesi nivesesi patiṭṭhāpesī”ti?	1	
PA_dn_10:1.6.1	“Tiṇṇaṁ kho, māṇava, khandhānaṁ so bhagavā vaṇṇavādī ahosi; ettha ca imaṁ janataṁ samādapesi nivesesi patiṭṭhāpesi.	1	
PA_dn_10:1.6.2	Katamesaṁ tiṇṇaṁ?	1	
PA_dn_10:1.6.3	Ariyassa sīlakkhandhassa, ariyassa samādhikkhandhassa, ariyassa paññākkhandhassa.	1	
PA_dn_10:1.6.4	Imesaṁ kho, māṇava, tiṇṇaṁ khandhānaṁ so bhagavā vaṇṇavādī ahosi; ettha ca imaṁ janataṁ samādapesi nivesesi patiṭṭhāpesī”ti.	1	
PA_dn_10:1.6.5.0	1. Sīlakkhandha	1	
PA_dn_10:1.6.6	“Katamo pana so, bho ānanda, ariyo sīlakkhandho, yassa so bhavaṁ gotamo vaṇṇavādī ahosi, yattha ca imaṁ janataṁ samādapesi nivesesi patiṭṭhāpesī”ti?	1	
PA_dn_10:1.7.1	“Idha, māṇava, tathāgato loke uppajjati arahaṁ sammāsambuddho vijjācaraṇasampanno sugato lokavidū anuttaro purisadammasārathi satthā devamanussānaṁ buddho bhagavā.	1	
PA_dn_10:1.7.2	So imaṁ lokaṁ sadevakaṁ samārakaṁ sabrahmakaṁ sassamaṇabrāhmaṇiṁ pajaṁ sadevamanussaṁ sayaṁ abhiññā sacchikatvā pavedeti.	1	
PA_dn_10:1.7.3	So dhammaṁ deseti ādikalyāṇaṁ majjhekalyāṇaṁ pariyosānakalyāṇaṁ sātthaṁ sabyañjanaṁ kevalaparipuṇṇaṁ parisuddhaṁ brahmacariyaṁ pakāseti.	1	
PA_dn_10:1.8.1	Taṁ dhammaṁ suṇāti gahapati vā gahapatiputto vā aññatarasmiṁ vā kule paccājāto.	1	
PA_dn_10:1.8.2	So taṁ dhammaṁ sutvā tathāgate saddhaṁ paṭilabhati.	1	
PA_dn_10:1.8.3	So tena saddhāpaṭilābhena samannāgato iti paṭisañcikkhati:	1	
PA_dn_10:1.8.4	‘sambādho gharāvāso rajopatho, abbhokāso pabbajjā,	1	
PA_dn_10:1.8.5	nayidaṁ sukaraṁ agāraṁ ajjhāvasatā ekantaparipuṇṇaṁ ekantaparisuddhaṁ saṅkhalikhitaṁ brahmacariyaṁ carituṁ.	1	
PA_dn_10:1.8.6	Yannūnāhaṁ kesamassuṁ ohāretvā kāsāyāni vatthāni acchādetvā agārasmā anagāriyaṁ pabbajeyyan’ti.	1	
PA_dn_10:1.9.1_0	So aparena samayena appaṁ vā bhogakkhandhaṁ pahāya mahantaṁ vā bhogakkhandhaṁ pahāya	1	
PA_dn_10:1.9.1_1	appaṁ vā ñātiparivaṭṭaṁ pahāya mahantaṁ vā ñātiparivaṭṭaṁ pahāya kesamassuṁ ohāretvā	1	
PA_dn_10:1.9.1_2	kāsāyāni vatthāni acchādetvā agārasmā anagāriyaṁ pabbajati.	1	
PA_dn_10:1.10.1_0	So evaṁ pabbajito samāno pātimokkhasaṁvarasaṁvuto viharati, ācāragocarasampanno,	1	
PA_dn_10:1.10.1_1	anumattesu vajjesu bhayadassāvī, samādāya sikkhati sikkhāpadesu, kāyakammavacīkammena	1	
PA_dn_10:1.10.1_2	samannāgato kusalena, parisuddhājīvo, sīlasampanno, indriyesu guttadvāro, satisampajaññena	1	
PA_dn_10:1.10.1_3	samannāgato, santuṭṭho.	1	
PA_dn_10:1.11.1	Kathañca, māṇava, bhikkhu sīlasampanno hoti?	1	
PA_dn_10:1.11.2	Idha, māṇava, bhikkhu pāṇātipātaṁ pahāya pāṇātipātā paṭivirato hoti, nihitadaṇḍo nihitasattho lajjī dayāpanno, sabbapāṇabhūtahitānukampī viharati.	1	
PA_dn_10:1.11.3	Yampi, māṇava, bhikkhu pāṇātipātaṁ pahāya pāṇātipātā paṭivirato hoti, nihitadaṇḍo nihitasattho lajjī dayāpanno, sabbapāṇabhūtahitānukampī viharati;	1	
PA_dn_10:1.12.1-1.27	idampissa hoti sīlasmiṁ.	1	
PA_dn_10:1.28.1	Yathā vā paneke bhonto samaṇabrāhmaṇā saddhādeyyāni bhojanāni bhuñjitvā te evarūpāya tiracchānavijjāya micchājīvena jīvitaṁ kappenti,	1	
PA_dn_10:1.28.2_0	seyyathidaṁ—santikammaṁ paṇidhikammaṁ bhūtakammaṁ bhūrikammaṁ vassakammaṁ vossakammaṁ	1	
PA_dn_10:1.28.2_1	vatthukammaṁ vatthuparikammaṁ ācamanaṁ nhāpanaṁ juhanaṁ vamanaṁ virecanaṁ uddhaṁvirecanaṁ	1	
PA_dn_10:1.28.2_2	adhovirecanaṁ sīsavirecanaṁ kaṇṇatelaṁ nettatappanaṁ natthukammaṁ añjanaṁ paccañjanaṁ	1	
PA_dn_10:1.28.2_3	sālākiyaṁ sallakattiyaṁ dārakatikicchā mūlabhesajjānaṁ anuppadānaṁ osadhīnaṁ paṭimokkho	1	
PA_dn_10:1.28.3	iti vā iti evarūpāya tiracchānavijjāya micchājīvā paṭivirato hoti.	1	
PA_dn_10:1.28.4	Yampi, māṇava, bhikkhu yathā vā paneke bhonto samaṇabrāhmaṇā saddhādeyyāni bhojanāni bhuñjitvā te evarūpāya tiracchānavijjāya micchājīvena jīvitaṁ kappenti,	1	
PA_dn_10:1.28.5	seyyathidaṁ—santikammaṁ paṇidhikammaṁ …pe… osadhīnaṁ paṭimokkho	1	
PA_dn_10:1.28.6	iti vā iti evarūpāya tiracchānavijjāya micchājīvā paṭivirato hoti.	1	
PA_dn_10:1.28.7	Idampissa hoti sīlasmiṁ.	1	
PA_dn_10:1.29.1	Sa kho so, māṇava, bhikkhu evaṁ sīlasampanno na kutoci bhayaṁ samanupassati, yadidaṁ sīlasaṁvarato.	1	
PA_dn_10:1.29.2	Seyyathāpi, māṇava, rājā khattiyo muddhāvasitto nihatapaccāmitto na kutoci bhayaṁ samanupassati, yadidaṁ paccatthikato;	1	
PA_dn_10:1.29.3	evameva kho, māṇava, bhikkhu evaṁ sīlasampanno na kutoci bhayaṁ samanupassati, yadidaṁ sīlasaṁvarato.	1	
PA_dn_10:1.29.4	So iminā ariyena sīlakkhandhena samannāgato ajjhattaṁ anavajjasukhaṁ paṭisaṁvedeti.	1	
PA_dn_10:1.29.5	Evaṁ kho, māṇava, bhikkhu sīlasampanno hoti.	1	
PA_dn_10:1.30.1	Ayaṁ kho so, māṇava, ariyo sīlakkhandho yassa so bhagavā vaṇṇavādī ahosi, yattha ca imaṁ janataṁ samādapesi nivesesi patiṭṭhāpesi.	1	
PA_dn_10:1.30.2	Atthi cevettha uttarikaraṇīyan”ti.	1	
PA_dn_10:1.30.3	“Acchariyaṁ, bho ānanda, abbhutaṁ, bho ānanda.	1	
PA_dn_10:1.30.4	So cāyaṁ, bho ānanda, ariyo sīlakkhandho paripuṇṇo, no aparipuṇṇo.	1	
PA_dn_10:1.30.5	Evaṁ paripuṇṇañcāhaṁ, bho ānanda, ariyaṁ sīlakkhandhaṁ ito bahiddhā aññesu samaṇabrāhmaṇesu na samanupassāmi.	1	
PA_dn_10:1.30.6	Evaṁ paripuṇṇañca, bho ānanda, ariyaṁ sīlakkhandhaṁ ito bahiddhā aññe samaṇabrāhmaṇā attani samanupasseyyuṁ, te tāvatakeneva attamanā assu:	1	
PA_dn_10:1.30.7	‘alamettāvatā, katamettāvatā, anuppatto no sāmaññattho, natthi no kiñci uttarikaraṇīyan’ti.	1	
PA_dn_10:1.30.8	Atha ca pana bhavaṁ ānando evamāha:	1	
PA_dn_10:1.30.9	‘atthi cevettha uttarikaraṇīyan’”ti.	1	
PA_dn_10:2.1.0	2. Samādhikkhandha	2	
PA_dn_10:2.1.1	“Katamo pana so, bho ānanda, ariyo samādhikkhandho, yassa so bhavaṁ gotamo vaṇṇavādī ahosi, yattha ca imaṁ janataṁ samādapesi nivesesi patiṭṭhāpesī”ti?	2	
PA_dn_10:2.2.1	“Kathañca, māṇava, bhikkhu indriyesu guttadvāro hoti?	2	
PA_dn_10:2.2.2	Idha, māṇava, bhikkhu cakkhunā rūpaṁ disvā na nimittaggāhī hoti nānubyañjanaggāhī;	2	
PA_dn_10:2.2.3_0	yatvādhikaraṇamenaṁ cakkhundriyaṁ asaṁvutaṁ viharantaṁ abhijjhādomanassā pāpakā akusalā	2	
PA_dn_10:2.2.3_1	dhammā anvāssaveyyuṁ; tassa saṁvarāya paṭipajjati, rakkhati cakkhundriyaṁ, cakkhundriye saṁvaraṁ āpajjati.	2	
PA_dn_10:2.2.4	Sotena saddaṁ sutvā …pe…	2	
PA_dn_10:2.2.5	ghānena gandhaṁ ghāyitvā …	2	
PA_dn_10:2.2.6	jivhāya rasaṁ sāyitvā …	2	
PA_dn_10:2.2.7	kāyena phoṭṭhabbaṁ phusitvā …	2	
PA_dn_10:2.2.8	manasā dhammaṁ viññāya na nimittaggāhī hoti nānubyañjanaggāhī;	2	
PA_dn_10:2.2.9_0	yatvādhikaraṇamenaṁ manindriyaṁ asaṁvutaṁ viharantaṁ abhijjhādomanassā pāpakā akusalā	2	
PA_dn_10:2.2.9_1	dhammā anvāssaveyyuṁ; tassa saṁvarāya paṭipajjati, rakkhati manindriyaṁ, manindriye saṁvaraṁ āpajjati.	2	
PA_dn_10:2.2.10	So iminā ariyena indriyasaṁvarena samannāgato ajjhattaṁ abyāsekasukhaṁ paṭisaṁvedeti.	2	
PA_dn_10:2.2.11	Evaṁ kho, māṇava, bhikkhu indriyesu guttadvāro hoti.	2	
PA_dn_10:2.3.1	Kathañca, māṇava, bhikkhu satisampajaññena samannāgato hoti?	2	
PA_dn_10:2.3.2_0	Idha, māṇava, bhikkhu abhikkante paṭikkante sampajānakārī hoti, ālokite vilokite	2	
PA_dn_10:2.3.2_1	sampajānakārī hoti, samiñjite pasārite sampajānakārī hoti, saṅghāṭipattacīvaradhāraṇe	2	
PA_dn_10:2.3.2_2	sampajānakārī hoti, asite pīte khāyite sāyite sampajānakārī hoti, uccārapassāvakamme	2	
PA_dn_10:2.3.2_3	sampajānakārī hoti, gate ṭhite nisinne sutte jāgarite bhāsite tuṇhībhāve sampajānakārī hoti.	2	
PA_dn_10:2.3.3	Evaṁ kho, māṇava, bhikkhu satisampajaññena samannāgato hoti.	2	
PA_dn_10:2.4.1	Kathañca, māṇava, bhikkhu santuṭṭho hoti?	2	
PA_dn_10:2.4.2	Idha, māṇava, bhikkhu santuṭṭho hoti kāyaparihārikena cīvarena kucchiparihārikena piṇḍapātena. So yena yeneva pakkamati, samādāyeva pakkamati.	2	
PA_dn_10:2.4.3	Seyyathāpi, māṇava, pakkhī sakuṇo yena yeneva ḍeti, sapattabhārova ḍeti;	2	
PA_dn_10:2.4.4	evameva kho, māṇava, bhikkhu santuṭṭho hoti kāyaparihārikena cīvarena kucchiparihārikena piṇḍapātena. So yena yeneva pakkamati, samādāyeva pakkamati.	2	
PA_dn_10:2.4.5	Evaṁ kho, māṇava, bhikkhu santuṭṭho hoti.	2	
PA_dn_10:2.5.1_0	So iminā ca ariyena sīlakkhandhena samannāgato, iminā ca ariyena indriyasaṁvarena	2	
PA_dn_10:2.5.1_1	samannāgato, iminā ca ariyena satisampajaññena samannāgato, imāya ca ariyāya santuṭṭhiyā samannāgato	2	
PA_dn_10:2.5.2	vivittaṁ senāsanaṁ bhajati araññaṁ rukkhamūlaṁ pabbataṁ kandaraṁ giriguhaṁ susānaṁ vanapatthaṁ abbhokāsaṁ palālapuñjaṁ.	2	
PA_dn_10:2.5.3	So pacchābhattaṁ piṇḍapātapaṭikkanto nisīdati pallaṅkaṁ ābhujitvā, ujuṁ kāyaṁ paṇidhāya, parimukhaṁ satiṁ upaṭṭhapetvā.	2	
PA_dn_10:2.6.1	So abhijjhaṁ loke pahāya vigatābhijjhena cetasā viharati abhijjhāya cittaṁ parisodheti.	2	
PA_dn_10:2.6.2	Byāpādapadosaṁ pahāya abyāpannacitto viharati sabbapāṇabhūtahitānukampī byāpādapadosā cittaṁ parisodheti.	2	
PA_dn_10:2.6.3	Thinamiddhaṁ pahāya vigatathinamiddho viharati ālokasaññī sato sampajāno, thinamiddhā cittaṁ parisodheti.	2	
PA_dn_10:2.6.4	Uddhaccakukkuccaṁ pahāya anuddhato viharati ajjhattaṁ vūpasantacitto uddhaccakukkuccā cittaṁ parisodheti.	2	
PA_dn_10:2.6.5	Vicikicchaṁ pahāya tiṇṇavicikiccho viharati akathaṅkathī kusalesu dhammesu, vicikicchāya cittaṁ parisodheti.	2	
PA_dn_10:2.7.1	Seyyathāpi, māṇava, puriso iṇaṁ ādāya kammante payojeyya.	2	
PA_dn_10:2.7.2	Tassa te kammantā samijjheyyuṁ.	2	
PA_dn_10:2.7.3	So yāni ca porāṇāni iṇamūlāni tāni ca byantiṁ kareyya, siyā cassa uttariṁ avasiṭṭhaṁ dārabharaṇāya.	2	
PA_dn_10:2.7.4	Tassa evamassa:	2	
PA_dn_10:2.7.5	‘ahaṁ kho pubbe iṇaṁ ādāya kammante payojesiṁ.	2	
PA_dn_10:2.7.6	Tassa me te kammantā samijjhiṁsu.	2	
PA_dn_10:2.7.7	Sohaṁ yāni ca porāṇāni iṇamūlāni tāni ca byantiṁ akāsiṁ, atthi ca me uttariṁ avasiṭṭhaṁ dārabharaṇāyā’ti.	2	
PA_dn_10:2.7.8	So tatonidānaṁ labhetha pāmojjaṁ, adhigaccheyya somanassaṁ.	2	
PA_dn_10:2.8.1	Seyyathāpi, māṇava, puriso ābādhiko assa dukkhito bāḷhagilāno; bhattañcassa nacchādeyya, na cassa kāye balamattā.	2	
PA_dn_10:2.8.2	So aparena samayena tamhā ābādhā mucceyya, bhattañcassa chādeyya, siyā cassa kāye balamattā.	2	
PA_dn_10:2.8.3	Tassa evamassa:	2	
PA_dn_10:2.8.4	‘ahaṁ kho pubbe ābādhiko ahosiṁ dukkhito bāḷhagilāno, bhattañca me nacchādesi, na ca me āsi kāye balamattā.	2	
PA_dn_10:2.8.5	Somhi etarahi tamhā ābādhā mutto bhattañca me chādeti, atthi ca me kāye balamattā’ti.	2	
PA_dn_10:2.8.6	So tatonidānaṁ labhetha pāmojjaṁ, adhigaccheyya somanassaṁ.	2	
PA_dn_10:2.9.1	Seyyathāpi, māṇava, puriso bandhanāgāre baddho assa.	2	
PA_dn_10:2.9.2	So aparena samayena tamhā bandhanāgārā mucceyya sotthinā abbhayena, na cassa kiñci bhogānaṁ vayo.	2	
PA_dn_10:2.9.3	Tassa evamassa:	2	
PA_dn_10:2.9.4	‘ahaṁ kho pubbe bandhanāgāre baddho ahosiṁ.	2	
PA_dn_10:2.9.5	Somhi etarahi tamhā bandhanāgārā mutto sotthinā abbhayena, natthi ca me kiñci bhogānaṁ vayo’ti.	2	
PA_dn_10:2.9.6	So tatonidānaṁ labhetha pāmojjaṁ, adhigaccheyya somanassaṁ.	2	
PA_dn_10:2.10.1	Seyyathāpi, māṇava, puriso dāso assa anattādhīno parādhīno na yenakāmaṅgamo.	2	
PA_dn_10:2.10.2	So aparena samayena tamhā dāsabyā mucceyya, attādhīno aparādhīno bhujisso yenakāmaṅgamo.	2	
PA_dn_10:2.10.3	Tassa evamassa:	2	
PA_dn_10:2.10.4	‘ahaṁ kho pubbe dāso ahosiṁ anattādhīno parādhīno na yenakāmaṅgamo.	2	
PA_dn_10:2.10.5	Somhi etarahi tamhā dāsabyā mutto attādhīno aparādhīno bhujisso yenakāmaṅgamo’ti.	2	
PA_dn_10:2.10.6	So tatonidānaṁ labhetha pāmojjaṁ, adhigaccheyya somanassaṁ.	2	
PA_dn_10:2.11.1	Seyyathāpi, māṇava, puriso sadhano sabhogo kantāraddhānamaggaṁ paṭipajjeyya dubbhikkhaṁ sappaṭibhayaṁ.	2	
PA_dn_10:2.11.2	So aparena samayena taṁ kantāraṁ nitthareyya, sotthinā gāmantaṁ anupāpuṇeyya khemaṁ appaṭibhayaṁ.	2	
PA_dn_10:2.11.3	Tassa evamassa:	2	
PA_dn_10:2.11.4	‘ahaṁ kho pubbe sadhano sabhogo kantāraddhānamaggaṁ paṭipajjiṁ dubbhikkhaṁ sappaṭibhayaṁ.	2	
PA_dn_10:2.11.5	Somhi etarahi taṁ kantāraṁ nitthiṇṇo, sotthinā gāmantaṁ anuppatto khemaṁ appaṭibhayan’ti.	2	
PA_dn_10:2.11.6	So tatonidānaṁ labhetha pāmojjaṁ, adhigaccheyya somanassaṁ.	2	
PA_dn_10:2.12.1	Evameva kho, māṇava, bhikkhu yathā iṇaṁ yathā rogaṁ yathā bandhanāgāraṁ yathā dāsabyaṁ yathā kantāraddhānamaggaṁ, evaṁ ime pañca nīvaraṇe appahīne attani samanupassati.	2	
PA_dn_10:2.12.2	Seyyathāpi, māṇava, yathā āṇaṇyaṁ yathā ārogyaṁ yathā bandhanāmokkhaṁ yathā bhujissaṁ yathā khemantabhūmiṁ.	2	
PA_dn_10:2.12.3	Evameva kho bhikkhu ime pañca nīvaraṇe pahīne attani samanupassati.	2	
PA_dn_10:2.12.4	Tassime pañca nīvaraṇe pahīne attani samanupassato pāmojjaṁ jāyati, pamuditassa pīti jāyati, pītimanassa kāyo passambhati, passaddhakāyo sukhaṁ vedeti, sukhino cittaṁ samādhiyati.	2	
PA_dn_10:2.13.1	So vivicceva kāmehi vivicca akusalehi dhammehi savitakkaṁ savicāraṁ vivekajaṁ pītisukhaṁ paṭhamaṁ jhānaṁ upasampajja viharati.	2	
PA_dn_10:2.13.2	So imameva kāyaṁ vivekajena pītisukhena abhisandeti parisandeti paripūreti parippharati, nāssa kiñci sabbāvato kāyassa vivekajena pītisukhena apphuṭaṁ hoti.	2	
PA_dn_10:2.14.1_0	Seyyathāpi, māṇava, dakkho nhāpako vā nhāpakantevāsī vā kaṁsathāle nhānīyacuṇṇāni	2	
PA_dn_10:2.14.1_1	ākiritvā udakena paripphosakaṁ paripphosakaṁ sanneyya. Sāyaṁ nhānīyapiṇḍi snehānugatā	2	
PA_dn_10:2.14.1_2	snehaparetā santarabāhirā phuṭā snehena, na ca paggharaṇī.	2	
PA_dn_10:2.14.2_0	Evameva kho, māṇava, bhikkhu imameva kāyaṁ vivekajena pītisukhena abhisandeti parisandeti	2	
PA_dn_10:2.14.2_1	paripūreti parippharati, nāssa kiñci sabbāvato kāyassa vivekajena pītisukhena apphuṭaṁ hoti.	2	
PA_dn_10:2.14.3	Yampi, māṇava, bhikkhu vivicceva kāmehi vivicca akusalehi dhammehi savitakkaṁ savicāraṁ vivekajaṁ pītisukhaṁ paṭhamaṁ jhānaṁ upasampajja viharati.	2	
PA_dn_10:2.14.4	So imameva kāyaṁ vivekajena pītisukhena abhisandeti parisandeti paripūreti parippharati, nāssa kiñci sabbāvato kāyassa vivekajena pītisukhena apphuṭaṁ hoti.	2	
PA_dn_10:2.14.5	Idampissa hoti samādhismiṁ.	2	
PA_dn_10:2.15.1	Puna caparaṁ, māṇava, bhikkhu vitakkavicārānaṁ vūpasamā ajjhattaṁ sampasādanaṁ cetaso ekodibhāvaṁ avitakkaṁ avicāraṁ samādhijaṁ pītisukhaṁ dutiyaṁ jhānaṁ upasampajja viharati.	2	
PA_dn_10:2.15.2	So imameva kāyaṁ samādhijena pītisukhena abhisandeti parisandeti paripūreti parippharati, nāssa kiñci sabbāvato kāyassa samādhijena pītisukhena apphuṭaṁ hoti.	2	
PA_dn_10:2.16.1_0	Seyyathāpi, māṇava, udakarahado gambhīro ubbhidodako. Tassa nevassa puratthimāya	2	
PA_dn_10:2.16.1_1	disāya udakassa āyamukhaṁ, na dakkhiṇāya disāya udakassa āyamukhaṁ, na pacchimāya	2	
PA_dn_10:2.16.1_2	disāya udakassa āyamukhaṁ, na uttarāya disāya udakassa āyamukhaṁ, devo ca na kālena	2	
PA_dn_10:2.16.1_3	kālaṁ sammā dhāraṁ anupaveccheyya. Atha kho tamhāva udakarahadā sītā vāridhārā ubbhijjitvā	2	
PA_dn_10:2.16.1_4	tameva udakarahadaṁ sītena vārinā abhisandeyya parisandeyya paripūreyya paripphareyya,	2	
PA_dn_10:2.16.1_5	nāssa kiñci sabbāvato udakarahadassa sītena vārinā apphuṭaṁ assa.	2	
PA_dn_10:2.16.2	Evameva kho, māṇava, bhikkhu …pe…	2	
PA_dn_10:2.16.3	yampi, māṇava, bhikkhu vitakkavicārānaṁ vūpasamā …pe… dutiyaṁ jhānaṁ upasampajja viharati.	2	
PA_dn_10:2.16.4	So imameva kāyaṁ samādhijena pītisukhena abhisandeti parisandeti paripūreti parippharati, nāssa kiñci sabbāvato kāyassa samādhijena pītisukhena apphuṭaṁ hoti.	2	
PA_dn_10:2.16.5	Idampissa hoti samādhismiṁ.	2	
PA_dn_10:2.17.1_0	Puna caparaṁ, māṇava, bhikkhu pītiyā ca virāgā upekkhako ca viharati sato sampajāno,	2	
PA_dn_10:2.17.1_1	sukhañca kāyena paṭisaṁvedeti, yaṁ taṁ ariyā ācikkhanti: ‘upekkhako satimā sukhavihārī’ti,	2	
PA_dn_10:2.17.1_2	tatiyaṁ jhānaṁ upasampajja viharati.	2	
PA_dn_10:2.17.2	So imameva kāyaṁ nippītikena sukhena abhisandeti parisandeti paripūreti parippharati, nāssa kiñci sabbāvato kāyassa nippītikena sukhena apphuṭaṁ hoti.	2	
PA_dn_10:2.17.3_0	Seyyathāpi, māṇava, uppaliniyaṁ vā paduminiyaṁ vā puṇḍarīkiniyaṁ vā appekaccāni uppalāni	2	
PA_dn_10:2.17.3_1	vā padumāni vā puṇḍarīkāni vā udake jātāni udake saṁvaḍḍhāni udakānuggatāni antonimuggaposīni,	2	
PA_dn_10:2.17.3_2	tāni yāva caggā yāva ca mūlā sītena vārinā abhisannāni parisannāni paripūrāni paripphuṭāni,	2	
PA_dn_10:2.17.3_3	nāssa kiñci sabbāvataṁ uppalānaṁ vā padumānaṁ vā puṇḍarīkānaṁ vā sītena vārinā apphuṭaṁ assa.	2	
PA_dn_10:2.17.4	Evameva kho, māṇava, bhikkhu …pe…	2	
PA_dn_10:2.17.5	yampi, māṇava, bhikkhu pītiyā ca virāgā …pe… tatiyaṁ jhānaṁ upasampajja viharati.	2	
PA_dn_10:2.17.6	So imameva kāyaṁ nippītikena sukhena abhisandeti parisandeti paripūreti parippharati, nāssa kiñci sabbāvato kāyassa nippītikena sukhena apphuṭaṁ hoti.	2	
PA_dn_10:2.17.7	Idampissa hoti samādhismiṁ.	2	
PA_dn_10:2.18.1_0	Puna caparaṁ, māṇava, bhikkhu sukhassa ca pahānā dukkhassa ca pahānā pubbeva somanassadomanassānaṁ	2	
PA_dn_10:2.18.1_1	atthaṅgamā adukkhamasukhaṁ upekkhāsatipārisuddhiṁ catutthaṁ jhānaṁ upasampajja viharati.	2	
PA_dn_10:2.18.2	So imameva kāyaṁ parisuddhena cetasā pariyodātena pharitvā nisinno hoti;	2	
PA_dn_10:2.18.3	nāssa kiñci sabbāvato kāyassa parisuddhena cetasā pariyodātena apphuṭaṁ hoti.	2	
PA_dn_10:2.18.4	Seyyathāpi, māṇava, puriso odātena vatthena sasīsaṁ pārupitvā nisinno assa, nāssa kiñci sabbāvato kāyassa odātena vatthena apphuṭaṁ assa.	2	
PA_dn_10:2.18.5	Evameva kho, māṇava, bhikkhu …pe…	2	
PA_dn_10:2.18.6	yampi, māṇava, bhikkhu sukhassa ca pahānā dukkhassa ca pahānā pubbeva somanassadomanassānaṁ atthaṅgamā adukkhamasukhaṁ upekkhāsatipārisuddhiṁ catutthaṁ jhānaṁ upasampajja viharati.	2	
PA_dn_10:2.18.7	So imameva kāyaṁ parisuddhena cetasā pariyodātena pharitvā nisinno hoti; nāssa kiñci sabbāvato kāyassa parisuddhena cetasā pariyodātena apphuṭaṁ hoti.	2	
PA_dn_10:2.18.8	Idampissa hoti samādhismiṁ.	2	
PA_dn_10:2.19.1	Ayaṁ kho so, māṇava, ariyo samādhikkhandho yassa so bhagavā vaṇṇavādī ahosi, yattha ca imaṁ janataṁ samādapesi nivesesi patiṭṭhāpesi.	2	
PA_dn_10:2.19.2	Atthi cevettha uttarikaraṇīyan”ti.	2	
PA_dn_10:2.19.3	“Acchariyaṁ, bho ānanda, abbhutaṁ, bho ānanda.	2	
PA_dn_10:2.19.4	So cāyaṁ, bho ānanda, ariyo samādhikkhandho paripuṇṇo, no aparipuṇṇo.	2	
PA_dn_10:2.19.5	Evaṁ paripuṇṇañcāhaṁ, bho ānanda, ariyaṁ samādhikkhandhaṁ ito bahiddhā aññesu samaṇabrāhmaṇesu na samanupassāmi.	2	
PA_dn_10:2.19.6	Evaṁ paripuṇṇañca, bho ānanda, ariyaṁ samādhikkhandhaṁ ito bahiddhā aññe samaṇabrāhmaṇā attani samanupasseyyuṁ, te tāvatakeneva attamanā assu:	2	
PA_dn_10:2.19.7	‘alamettāvatā, katamettāvatā, anuppatto no sāmaññattho, natthi no kiñci uttarikaraṇīyan’ti.	2	
PA_dn_10:2.19.8	Atha ca pana bhavaṁ ānando evamāha:	2	
PA_dn_10:2.19.9	‘atthi cevettha uttarikaraṇīyan’ti.	2	
PA_dn_10:2.20.0	3. Paññākkhandha	2	
PA_dn_10:2.20.1	Katamo pana so, bho ānanda, ariyo paññākkhandho, yassa bho bhavaṁ gotamo vaṇṇavādī ahosi, yattha ca imaṁ janataṁ samādapesi nivesesi patiṭṭhāpesī”ti?	2	
PA_dn_10:2.21.1	“So evaṁ samāhite citte parisuddhe pariyodāte anaṅgaṇe vigatūpakkilese mudubhūte kammaniye ṭhite āneñjappatte ñāṇadassanāya cittaṁ abhinīharati abhininnāmeti.	2	
PA_dn_10:2.21.2	So evaṁ pajānāti:	2	
PA_dn_10:2.21.3_0	‘ayaṁ kho me kāyo rūpī cātumahābhūtiko mātāpettikasambhavo odanakummāsūpacayo aniccucchādanaparimaddanabhedanaviddhaṁsanadhammo;	2	
PA_dn_10:2.21.3_1	idañca pana me viññāṇaṁ ettha sitaṁ ettha paṭibaddhan’ti.	2	
PA_dn_10:2.22.1_0	Seyyathāpi, māṇava, maṇi veḷuriyo subho jātimā aṭṭhaṁso suparikammakato accho vippasanno	2	
PA_dn_10:2.22.1_1	anāvilo sabbākārasampanno. Tatrāssa suttaṁ āvutaṁ nīlaṁ vā pītaṁ vā lohitaṁ vā odātaṁ vā paṇḍusuttaṁ vā.	2	
PA_dn_10:2.22.2_0	Tamenaṁ cakkhumā puriso hatthe karitvā paccavekkheyya: ‘ayaṁ kho maṇi veḷuriyo subho	2	
PA_dn_10:2.22.2_1	jātimā aṭṭhaṁso suparikammakato accho vippasanno anāvilo sabbākārasampanno. Tatridaṁ	2	
PA_dn_10:2.22.2_2	suttaṁ āvutaṁ nīlaṁ vā pītaṁ vā lohitaṁ vā odātaṁ vā paṇḍusuttaṁ vā’ti.	2	
PA_dn_10:2.22.3_0	Evameva kho, māṇava, bhikkhu evaṁ samāhite citte parisuddhe pariyodāte anaṅgaṇe vigatūpakkilese	2	
PA_dn_10:2.22.3_1	mudubhūte kammaniye ṭhite āneñjappatte ñāṇadassanāya cittaṁ abhinīharati abhininnāmeti.	2	
PA_dn_10:2.22.4	So evaṁ pajānāti:	2	
PA_dn_10:2.22.5_0	‘ayaṁ kho me kāyo rūpī cātumahābhūtiko mātāpettikasambhavo odanakummāsūpacayo aniccucchādanaparimaddanabhedanaviddhaṁsanadhammo.	2	
PA_dn_10:2.22.5_1	Idañca pana me viññāṇaṁ ettha sitaṁ ettha paṭibaddhan’ti.	2	
PA_dn_10:2.22.6	Yampi, māṇava, bhikkhu evaṁ samāhite citte …pe…	2	
PA_dn_10:2.22.7	āneñjappatte ñāṇadassanāya cittaṁ abhinīharati abhininnāmeti.	2	
PA_dn_10:2.22.8	So evaṁ pajānāti …pe…	2	
PA_dn_10:2.22.9	ettha paṭibaddhanti.	2	
PA_dn_10:2.22.10	Idampissa hoti paññāya.	2	
PA_dn_10:2.23.1	So evaṁ samāhite citte parisuddhe pariyodāte anaṅgaṇe vigatūpakkilese mudubhūte kammaniye ṭhite āneñjappatte manomayaṁ kāyaṁ abhinimmānāya cittaṁ abhinīharati abhininnāmeti.	2	
PA_dn_10:2.23.2	So imamhā kāyā aññaṁ kāyaṁ abhinimmināti rūpiṁ manomayaṁ sabbaṅgapaccaṅgiṁ ahīnindriyaṁ.	2	
PA_dn_10:2.24.1	Seyyathāpi, māṇava, puriso muñjamhā īsikaṁ pavāheyya.	2	
PA_dn_10:2.24.2	Tassa evamassa:	2	
PA_dn_10:2.24.3	‘ayaṁ muñjo ayaṁ īsikā; añño muñjo aññā īsikā; muñjamhā tveva īsikā pavāḷhā’ti.	2	
PA_dn_10:2.24.4	Seyyathā vā pana, māṇava, puriso asiṁ kosiyā pavāheyya.	2	
PA_dn_10:2.24.5	Tassa evamassa:	2	
PA_dn_10:2.24.6	‘ayaṁ asi, ayaṁ kosi; añño asi, aññā kosi; kosiyā tveva asi pavāḷho’ti.	2	
PA_dn_10:2.24.7	Seyyathā vā pana, māṇava, puriso ahiṁ karaṇḍā uddhareyya.	2	
PA_dn_10:2.24.8	Tassa evamassa:	2	
PA_dn_10:2.24.9	‘ayaṁ ahi, ayaṁ karaṇḍo; añño ahi, añño karaṇḍo; karaṇḍā tveva ahi ubbhato’ti.	2	
PA_dn_10:2.24.10	Evameva kho, māṇava, bhikkhu …pe…	2	
PA_dn_10:2.24.11_0	yampi, māṇava, bhikkhu evaṁ samāhite citte parisuddhe pariyodāte anaṅgaṇe vigatūpakkilese	2	
PA_dn_10:2.24.11_1	mudubhūte kammaniye ṭhite āneñjappatte manomayaṁ kāyaṁ abhinimmānāya cittaṁ abhinīharati abhininnāmeti …pe….	2	
PA_dn_10:2.24.12	Idampissa hoti paññāya.	2	
PA_dn_10:2.25.1	So evaṁ samāhite citte parisuddhe pariyodāte anaṅgaṇe vigatūpakkilese mudubhūte kammaniye ṭhite āneñjappatte iddhividhāya cittaṁ abhinīharati abhininnāmeti.	2	
PA_dn_10:2.25.2_0	So anekavihitaṁ iddhividhaṁ paccanubhoti—ekopi hutvā bahudhā hoti, bahudhāpi hutvā	2	
PA_dn_10:2.25.2_1	eko hoti; āvibhāvaṁ tirobhāvaṁ tirokuṭṭaṁ tiropākāraṁ tiropabbataṁ asajjamāno gacchati	2	
PA_dn_10:2.25.2_2	seyyathāpi ākāse; pathaviyāpi ummujjanimujjaṁ karoti seyyathāpi udake; udakepi abhijjamāne	2	
PA_dn_10:2.25.2_3	gacchati seyyathāpi pathaviyaṁ; ākāsepi pallaṅkena kamati seyyathāpi pakkhī sakuṇo;	2	
PA_dn_10:2.25.2_4	imepi candimasūriye evaṁ mahiddhike evaṁ mahānubhāve pāṇinā parāmasati parimajjati;	2	
PA_dn_10:2.25.2_5	yāva brahmalokāpi kāyena vasaṁ vatteti.	2	
PA_dn_10:2.26.1	Seyyathāpi, māṇava, dakkho kumbhakāro vā kumbhakārantevāsī vā suparikammakatāya mattikāya yaññadeva bhājanavikatiṁ ākaṅkheyya, taṁ tadeva kareyya abhinipphādeyya.	2	
PA_dn_10:2.26.2	Seyyathā vā pana, māṇava, dakkho dantakāro vā dantakārantevāsī vā suparikammakatasmiṁ dantasmiṁ yaññadeva dantavikatiṁ ākaṅkheyya, taṁ tadeva kareyya abhinipphādeyya.	2	
PA_dn_10:2.26.3	Seyyathā vā pana, māṇava, dakkho suvaṇṇakāro vā suvaṇṇakārantevāsī vā suparikammakatasmiṁ suvaṇṇasmiṁ yaññadeva suvaṇṇavikatiṁ ākaṅkheyya, taṁ tadeva kareyya abhinipphādeyya.	2	
PA_dn_10:2.26.4_0	Evameva kho, māṇava, bhikkhu …pe… yampi māṇava bhikkhu evaṁ samāhite citte parisuddhe	2	
PA_dn_10:2.26.4_1	pariyodāte anaṅgaṇe vigatūpakkilese mudubhūte kammaniye ṭhite āneñjappatte iddhividhāya	2	
PA_dn_10:2.26.4_2	cittaṁ abhinīharati abhininnāmeti.	2	
PA_dn_10:2.26.5	So anekavihitaṁ iddhividhaṁ paccanubhoti—ekopi hutvā bahudhā hoti …pe… yāva brahmalokāpi kāyena vasaṁ vatteti.	2	
PA_dn_10:2.26.6	Idampissa hoti paññāya.	2	
PA_dn_10:2.27.1	So evaṁ samāhite citte …pe… āneñjappatte dibbāya sotadhātuyā cittaṁ abhinīharati abhininnāmeti	2	
PA_dn_10:2.27.2	So dibbāya sotadhātuyā visuddhāya atikkantamānusikāya ubho sadde suṇāti dibbe ca mānuse ca ye dūre santike ca.	2	
PA_dn_10:2.27.3_0	Seyyathāpi, māṇava, puriso addhānamaggappaṭipanno. So suṇeyya bherisaddampi mudiṅgasaddampi	2	
PA_dn_10:2.27.3_1	saṅkhapaṇavadindimasaddampi. Tassa evamassa—bherisaddo itipi mudiṅgasaddo itipi saṅkhapaṇavadindimasaddo itipi.	2	
PA_dn_10:2.27.4	Evameva kho, māṇava, bhikkhu …pe…	2	
PA_dn_10:2.27.5	yampi, māṇava, bhikkhu evaṁ samāhite citte …pe… āneñjappatte dibbāya sotadhātuyā cittaṁ abhinīharati abhininnāmeti.	2	
PA_dn_10:2.27.6	So dibbāya sotadhātuyā visuddhāya atikkantamānusikāya ubho sadde suṇāti dibbe ca mānuse ca ye dūre santike ca.	2	
PA_dn_10:2.27.7	Idampissa hoti paññāya.	2	
PA_dn_10:2.28.1	So evaṁ samāhite citte parisuddhe pariyodāte anaṅgaṇe vigatūpakkilese mudubhūte kammaniye ṭhite āneñjappatte cetopariyañāṇāya cittaṁ abhinīharati abhininnāmeti.	2	
PA_dn_10:2.28.2	So parasattānaṁ parapuggalānaṁ cetasā ceto paricca pajānāti,	2	
PA_dn_10:2.28.3	sarāgaṁ vā cittaṁ ‘sarāgaṁ cittan’ti pajānāti,	2	
PA_dn_10:2.28.4	vītarāgaṁ vā cittaṁ ‘vītarāgaṁ cittan’ti pajānāti,	2	
PA_dn_10:2.28.5	sadosaṁ vā cittaṁ ‘sadosaṁ cittan’ti pajānāti,	2	
PA_dn_10:2.28.6	vītadosaṁ vā cittaṁ ‘vītadosaṁ cittan’ti pajānāti,	2	
PA_dn_10:2.28.7	samohaṁ vā cittaṁ ‘samohaṁ cittan’ti pajānāti,	2	
PA_dn_10:2.28.8	vītamohaṁ vā cittaṁ ‘vītamohaṁ cittan’ti pajānāti,	2	
PA_dn_10:2.28.9	saṅkhittaṁ vā cittaṁ ‘saṅkhittaṁ cittan’ti pajānāti,	2	
PA_dn_10:2.28.10	vikkhittaṁ vā cittaṁ ‘vikkhittaṁ cittan’ti pajānāti,	2	
PA_dn_10:2.28.11	mahaggataṁ vā cittaṁ ‘mahaggataṁ cittan’ti pajānāti,	2	
PA_dn_10:2.28.12	amahaggataṁ vā cittaṁ ‘amahaggataṁ cittan’ti pajānāti,	2	
PA_dn_10:2.28.13	sauttaraṁ vā cittaṁ ‘sauttaraṁ cittan’ti pajānāti,	2	
PA_dn_10:2.28.14	anuttaraṁ vā cittaṁ ‘anuttaraṁ cittan’ti pajānāti,	2	
PA_dn_10:2.28.15	samāhitaṁ vā cittaṁ ‘samāhitaṁ cittan’ti pajānāti,	2	
PA_dn_10:2.28.16	asamāhitaṁ vā cittaṁ ‘asamāhitaṁ cittan’ti pajānāti,	2	
PA_dn_10:2.28.17	vimuttaṁ vā cittaṁ ‘vimuttaṁ cittan’ti pajānāti,	2	
PA_dn_10:2.28.18	avimuttaṁ vā cittaṁ ‘avimuttaṁ cittan’ti pajānāti.	2	
PA_dn_10:2.29.1_0	Seyyathāpi, māṇava, itthī vā puriso vā daharo yuvā maṇḍanajātiko ādāse vā parisuddhe	2	
PA_dn_10:2.29.1_1	pariyodāte acche vā udakapatte sakaṁ mukhanimittaṁ paccavekkhamāno sakaṇikaṁ vā sakaṇikanti	2	
PA_dn_10:2.29.1_2	jāneyya, akaṇikaṁ vā akaṇikanti jāneyya.	2	
PA_dn_10:2.29.2	Evameva kho, māṇava, bhikkhu …pe…	2	
PA_dn_10:2.29.3	yampi, māṇava, bhikkhu evaṁ samāhite …pe… āneñjappatte cetopariyañāṇāya cittaṁ abhinīharati abhininnāmeti.	2	
PA_dn_10:2.29.4	So parasattānaṁ parapuggalānaṁ cetasā ceto paricca pajānāti,	2	
PA_dn_10:2.29.5	sarāgaṁ vā cittaṁ sarāgaṁ cittanti pajānāti …pe…	2	
PA_dn_10:2.29.6	avimuttaṁ vā cittaṁ avimuttaṁ cittanti pajānāti.	2	
PA_dn_10:2.29.7	Idampissa hoti paññāya.	2	
PA_dn_10:2.30.1	So evaṁ samāhite citte …pe… āneñjappatte pubbenivāsānussatiñāṇāya cittaṁ abhinīharati abhininnāmeti	2	
PA_dn_10:2.30.2_0	So anekavihitaṁ pubbenivāsaṁ anussarati. Seyyathidaṁ—ekampi jātiṁ dvepi jātiyo tissopi	2	
PA_dn_10:2.30.2_1	jātiyo catassopi jātiyo pañcapi jātiyo dasapi jātiyo vīsampi jātiyo tiṁsampi jātiyo	2	
PA_dn_10:2.30.2_2	cattālīsampi jātiyo paññāsampi jātiyo jātisatampi jātisahassampi jātisatasahassampi	2	
PA_dn_10:2.30.2_3	anekepi saṁvaṭṭakappe anekepi vivaṭṭakappe anekepi saṁvaṭṭavivaṭṭakappe: ‘amutrāsiṁ	2	
PA_dn_10:2.30.2_4	evaṁnāmo evaṅgotto evaṁvaṇṇo evamāhāro evaṁsukhadukkhappaṭisaṁvedī evamāyupariyanto.	2	
PA_dn_10:2.30.2_5	So tato cuto amutra udapādiṁ; tatrāpāsiṁ evaṁnāmo evaṅgotto evaṁvaṇṇo evamāhāro evaṁsukhadukkhappaṭisaṁvedī	2	
PA_dn_10:2.30.2_6	evamāyupariyanto; so tato cuto idhūpapanno’ti. Iti sākāraṁ sauddesaṁ anekavihitaṁ	2	
PA_dn_10:2.30.2_7	pubbenivāsaṁ anussarati.	2	
PA_dn_10:2.31.1_0	Seyyathāpi, māṇava, puriso sakamhā gāmā aññaṁ gāmaṁ gaccheyya; tamhāpi gāmā aññaṁ	2	
PA_dn_10:2.31.1_1	gāmaṁ gaccheyya; so tamhā gāmā sakaṁyeva gāmaṁ paccāgaccheyya. Tassa evamassa: ‘ahaṁ	2	
PA_dn_10:2.31.1_2	kho sakamhā gāmā amuṁ gāmaṁ agacchiṁ, tatra evaṁ aṭṭhāsiṁ evaṁ nisīdiṁ evaṁ abhāsiṁ	2	
PA_dn_10:2.31.1_3	evaṁ tuṇhī ahosiṁ. So tamhāpi gāmā amuṁ gāmaṁ gacchiṁ, tatrāpi evaṁ aṭṭhāsiṁ evaṁ	2	
PA_dn_10:2.31.1_4	nisīdiṁ evaṁ abhāsiṁ evaṁ tuṇhī ahosiṁ. Somhi tamhā gāmā sakaṁyeva gāmaṁ paccāgato’ti.	2	
PA_dn_10:2.31.2	Evameva kho, māṇava, bhikkhu …pe… yampi, māṇava, bhikkhu evaṁ samāhite citte …pe… āneñjappatte pubbenivāsānussatiñāṇāya cittaṁ abhinīharati abhininnāmeti.	2	
PA_dn_10:2.31.3	So anekavihitaṁ pubbenivāsaṁ anussarati. Seyyathidaṁ—ekampi jātiṁ …pe… iti sākāraṁ sauddesaṁ anekavihitaṁ pubbenivāsaṁ anussarati.	2	
PA_dn_10:2.31.4	Idampissa hoti paññāya.	2	
PA_dn_10:2.32.1	So evaṁ samāhite citte …pe… āneñjappatte sattānaṁ cutūpapātañāṇāya cittaṁ abhinīharati abhininnāmeti.	2	
PA_dn_10:2.32.2_0	So dibbena cakkhunā visuddhena atikkantamānusakena satte passati cavamāne upapajjamāne	2	
PA_dn_10:2.32.2_1	hīne paṇīte suvaṇṇe dubbaṇṇe sugate duggate, yathākammūpage satte pajānāti: ‘ime	2	
PA_dn_10:2.32.2_2	vata bhonto sattā kāyaduccaritena samannāgatā vacīduccaritena samannāgatā manoduccaritena	2	
PA_dn_10:2.32.2_3	samannāgatā ariyānaṁ upavādakā micchādiṭṭhikā micchādiṭṭhikammasamādānā. Te kāyassa	2	
PA_dn_10:2.32.2_4	bhedā paraṁ maraṇā apāyaṁ duggatiṁ vinipātaṁ nirayaṁ upapannā. Ime vā pana bhonto	2	
PA_dn_10:2.32.2_5	sattā kāyasucaritena samannāgatā vacīsucaritena samannāgatā manosucaritena samannāgatā	2	
PA_dn_10:2.32.2_6	ariyānaṁ anupavādakā sammādiṭṭhikā sammādiṭṭhikammasamādānā. Te kāyassa bhedā paraṁ	2	
PA_dn_10:2.32.2_7	maraṇā sugatiṁ saggaṁ lokaṁ upapannā’ti. Iti dibbena cakkhunā visuddhena atikkantamānusakena	2	
PA_dn_10:2.32.2_8	satte passati cavamāne upapajjamāne hīne paṇīte suvaṇṇe dubbaṇṇe sugate duggate,	2	
PA_dn_10:2.32.2_9	yathākammūpage satte pajānāti.	2	
PA_dn_10:2.33.1_0	Seyyathāpi, māṇava, majjhesiṅghāṭake pāsādo, tattha cakkhumā puriso ṭhito passeyya	2	
PA_dn_10:2.33.1_1	manusse gehaṁ pavisantepi nikkhamantepi rathikāyapi vīthiṁ sañcarante majjhesiṅghāṭake	2	
PA_dn_10:2.33.1_2	nisinnepi. Tassa evamassa: ‘ete manussā gehaṁ pavisanti, ete nikkhamanti, ete rathikāya	2	
PA_dn_10:2.33.1_3	vīthiṁ sañcaranti, ete majjhesiṅghāṭake nisinnā’ti.	2	
PA_dn_10:2.33.2	Evameva kho, māṇava, bhikkhu …pe…	2	
PA_dn_10:2.33.3	yampi, māṇava, bhikkhu evaṁ samāhite citte …pe… āneñjappatte sattānaṁ cutūpapātañāṇāya cittaṁ abhinīharati abhininnāmeti.	2	
PA_dn_10:2.33.4	So dibbena cakkhunā visuddhena atikkantamānusakena satte passati cavamāne upapajjamāne hīne paṇīte suvaṇṇe dubbaṇṇe sugate duggate, yathākammūpage satte pajānāti.	2	
PA_dn_10:2.33.5	Idampissa hoti paññāya.	2	
PA_dn_10:2.34.1	So evaṁ samāhite citte parisuddhe pariyodāte anaṅgaṇe vigatūpakkilese mudubhūte kammaniye ṭhite āneñjappatte āsavānaṁ khayañāṇāya cittaṁ abhinīharati abhininnāmeti.	2	
PA_dn_10:2.34.2_0	So idaṁ dukkhanti yathābhūtaṁ pajānāti, ayaṁ dukkhasamudayoti yathābhūtaṁ pajānāti,	2	
PA_dn_10:2.34.2_1	ayaṁ dukkhanirodhoti yathābhūtaṁ pajānāti, ayaṁ dukkhanirodhagāminī paṭipadāti yathābhūtaṁ pajānāti;	2	
PA_dn_10:2.34.3	ime āsavāti yathābhūtaṁ pajānāti, ayaṁ āsavasamudayoti yathābhūtaṁ pajānāti, ayaṁ āsavanirodhoti yathābhūtaṁ pajānāti, ayaṁ āsavanirodhagāminī paṭipadāti yathābhūtaṁ pajānāti.	2	
PA_dn_10:2.35.1	Tassa evaṁ jānato evaṁ passato kāmāsavāpi cittaṁ vimuccati, bhavāsavāpi cittaṁ vimuccati, avijjāsavāpi cittaṁ vimuccati,	2	
PA_dn_10:2.35.2	vimuttasmiṁ vimuttamiti ñāṇaṁ hoti.	2	
PA_dn_10:2.35.3	‘Khīṇā jāti, vusitaṁ brahmacariyaṁ, kataṁ karaṇīyaṁ, nāparaṁ itthattāyā’ti pajānāti.	2	
PA_dn_10:2.36.1_0	Seyyathāpi, māṇava, pabbatasaṅkhepe udakarahado accho vippasanno anāvilo. Tattha	2	
PA_dn_10:2.36.1_1	cakkhumā puriso tīre ṭhito passeyya sippisambukampi sakkharakathalampi macchagumbampi	2	
PA_dn_10:2.36.1_2	carantampi tiṭṭhantampi. Tassa evamassa: ‘ayaṁ kho udakarahado accho vippasanno anāvilo.	2	
PA_dn_10:2.36.1_3	Tatrime sippisambukāpi sakkharakathalāpi macchagumbāpi carantipi tiṭṭhantipī’ti.	2	
PA_dn_10:2.36.2	Evameva kho, māṇava, bhikkhu …pe…	2	
PA_dn_10:2.36.3	yampi, māṇava, bhikkhu evaṁ samāhite citte …pe… āneñjappatte āsavānaṁ khayañāṇāya cittaṁ abhinīharati abhininnāmeti.	2	
PA_dn_10:2.36.4	So idaṁ dukkhanti yathābhūtaṁ pajānāti …pe…	2	
PA_dn_10:2.36.5	āsavanirodhagāminī paṭipadāti yathābhūtaṁ pajānāti.	2	
PA_dn_10:2.36.6_0	Tassa evaṁ jānato evaṁ passato kāmāsavāpi cittaṁ vimuccati, bhavāsavāpi cittaṁ vimuccati,	2	
PA_dn_10:2.36.6_1	avijjāsavāpi cittaṁ vimuccati, vimuttasmiṁ vimuttamiti ñāṇaṁ hoti, ‘khīṇā jāti, vusitaṁ	2	
PA_dn_10:2.36.6_2	brahmacariyaṁ, kataṁ karaṇīyaṁ, nāparaṁ itthattāyā’ti pajānāti.	2	
PA_dn_10:2.36.7	Idampissa hoti paññāya.	2	
PA_dn_10:2.37.1	Ayaṁ kho so, māṇava, ariyo paññākkhandho yassa so bhagavā vaṇṇavādī ahosi, yattha ca imaṁ janataṁ samādapesi nivesesi patiṭṭhāpesi.	2	
PA_dn_10:2.37.2	Natthi cevettha uttarikaraṇīyan”ti.	2	
PA_dn_10:2.37.3	“Acchariyaṁ, bho ānanda, abbhutaṁ, bho ānanda.	2	
PA_dn_10:2.37.4	So cāyaṁ, bho ānanda, ariyo paññākkhandho paripuṇṇo, no aparipuṇṇo.	2	
PA_dn_10:2.37.5	Evaṁ paripuṇṇañcāhaṁ, bho ānanda, ariyaṁ paññākkhandhaṁ ito bahiddhā aññesu samaṇabrāhmaṇesu na samanupassāmi.	2	
PA_dn_10:2.37.6	Natthi cevettha uttarikaraṇīyaṁ.	2	
PA_dn_10:2.37.7	Abhikkantaṁ, bho ānanda, abhikkantaṁ, bho ānanda.	2	
PA_dn_10:2.37.8_0	Seyyathāpi, bho ānanda, nikkujjitaṁ vā ukkujjeyya, paṭicchannaṁ vā vivareyya, mūḷhassa	2	
PA_dn_10:2.37.8_1	vā maggaṁ ācikkheyya, andhakāre vā telapajjotaṁ dhāreyya: ‘cakkhumanto rūpāni dakkhantī’ti;	2	
PA_dn_10:2.37.8_2	evamevaṁ bhotā ānandena anekapariyāyena dhammo pakāsito.	2	
PA_dn_10:2.37.9	Esāhaṁ, bho ānanda, taṁ bhavantaṁ gotamaṁ saraṇaṁ gacchāmi dhammañca bhikkhusaṅghañca.	2	
PA_dn_10:2.37.10	Upāsakaṁ maṁ bhavaṁ ānando dhāretu ajjatagge pāṇupetaṁ saraṇaṁ gatan”ti.	2	
PA_dn_10:2.37.11	Subhasuttaṁ niṭṭhitaṁ dasamaṁ.	2	
