segmentnr	original	folio	analyzed
PA_ps_3.3:0.1	Paṭisambhidāmagga	0	
PA_ps_3.3:0.2	3 Paññāvagga	0	
PA_ps_3.3:0.3	3.3. Abhisamayakathā	0	
PA_ps_3.3:1.1	Abhisamayoti.	1	
PA_ps_3.3:1.2	Kena abhisameti?	1	
PA_ps_3.3:1.3	Cittena abhisameti.	1	
PA_ps_3.3:2.1	Hañci cittena abhisameti, tena hi aññāṇī abhisameti?	2	
PA_ps_3.3:2.2	Na aññāṇī abhisameti.	2	
PA_ps_3.3:2.3	Ñāṇena abhisameti.	2	
PA_ps_3.3:3.1	Hañci ñāṇena abhisameti, tena hi acittena ca ñāṇena ca acittako abhisameti?	3	
PA_ps_3.3:3.2	Na acittako abhisameti.	3	
PA_ps_3.3:3.3	Cittena ca ñāṇena ca abhisameti.	3	
PA_ps_3.3:4.1	Hañci cittena ca ñāṇena ca abhisameti, tena hi kāmāvacaracittena ca ñāṇena ca abhisameti?	4	
PA_ps_3.3:4.2	Na kāmāvacaracittena ca ñāṇena ca abhisameti.	4	
PA_ps_3.3:5.1	Tena hi rūpāvacaracittena ca ñāṇena ca abhisameti?	5	
PA_ps_3.3:5.2	Na rūpāvacaracittena ca ñāṇena ca abhisameti.	5	
PA_ps_3.3:6.1	Tena hi arūpāvacaracittena ca ñāṇena ca abhisameti?	6	
PA_ps_3.3:6.2	Na arūpāvacaracittena ca ñāṇena ca abhisameti.	6	
PA_ps_3.3:7.1	Tena hi kammassakatacittena ca ñāṇena ca abhisameti?	7	
PA_ps_3.3:7.2	Na kammassakatacittena ca ñāṇena ca abhisameti.	7	
PA_ps_3.3:8.1	Tena hi saccānulomikacittena ca ñāṇena ca abhisameti?	8	
PA_ps_3.3:8.2	Na saccānulomikacittena ca ñāṇena ca abhisameti.	8	
PA_ps_3.3:9.1	Tena hi atītacittena ca ñāṇena ca abhisameti?	9	
PA_ps_3.3:9.2	Na atītacittena ca ñāṇena ca abhisameti.	9	
PA_ps_3.3:10.1	Tena hi anāgatacittena ca ñāṇena ca abhisameti?	10	
PA_ps_3.3:10.2	Na anāgatacittena ca ñāṇena ca abhisameti.	10	
PA_ps_3.3:11.1	Tena hi paccuppannalokiyacittena ca ñāṇena ca abhisameti?	11	
PA_ps_3.3:11.2	Na paccuppannalokiyacittena ca ñāṇena ca abhisameti.	11	
PA_ps_3.3:11.3	Lokuttaramaggakkhaṇe paccuppannacittena ca ñāṇena ca abhisameti.	11	
PA_ps_3.3:12.1	Kathaṁ lokuttaramaggakkhaṇe paccuppannacittena ca ñāṇena ca abhisameti?	12	
PA_ps_3.3:12.2_0	Lokuttaramaggakkhaṇe uppādādhipateyyaṁ cittaṁ ñāṇassa hetu paccayo ca taṁsampayuttaṁ	12	
PA_ps_3.3:12.2_1	nirodhagocaraṁ dassanādhipateyyaṁ ñāṇaṁ cittassa hetu paccayo ca taṁsampayuttaṁ ñāṇaṁ nirodhagocaraṁ.	12	
PA_ps_3.3:12.3	Evaṁ lokuttaramaggakkhaṇe paccuppannacittena ca ñāṇena ca abhisameti.	12	
PA_ps_3.3:13.1	Kiṁ nu ettakoyeva abhisamayoti?	13	
PA_ps_3.3:13.2	Na hi.	13	
PA_ps_3.3:13.3_0	Lokuttaramaggakkhaṇe dassanābhisamayo sammādiṭṭhi, abhiniropanābhisamayo sammāsaṅkappo,	13	
PA_ps_3.3:13.3_1	pariggahābhisamayo sammāvācā, samuṭṭhānābhisamayo sammākammanto, vodānābhisamayo	13	
PA_ps_3.3:13.3_2	sammāājīvo, paggahābhisamayo sammāvāyāmo, upaṭṭhānābhisamayo sammāsati, avikkhepābhisamayo sammāsamādhi;	13	
PA_ps_3.3:13.4_0	upaṭṭhānābhisamayo satisambojjhaṅgo, pavicayābhisamayo dhammavicayasambojjhaṅgo,	13	
PA_ps_3.3:13.4_1	paggahābhisamayo vīriyasambojjhaṅgo, pharaṇābhisamayo pītisambojjhaṅgo, upasamābhisamayo	13	
PA_ps_3.3:13.4_2	passaddhisambojjhaṅgo, avikkhepābhisamayo samādhisambojjhaṅgo, paṭisaṅkhānābhisamayo	13	
PA_ps_3.3:13.4_3	upekkhāsambojjhaṅgo;	13	
PA_ps_3.3:13.5_0	assaddhiye akampiyābhisamayo saddhābalaṁ, kosajje akampiyābhisamayo vīriyabalaṁ,	13	
PA_ps_3.3:13.5_1	pamāde akampiyābhisamayo satibalaṁ, uddhacce akampiyābhisamayo samādhibalaṁ, avijjāya	13	
PA_ps_3.3:13.5_2	akampiyābhisamayo paññābalaṁ;	13	
PA_ps_3.3:13.6	adhimokkhābhisamayo saddhindriyaṁ, paggahābhisamayo vīriyindriyaṁ, upaṭṭhānābhisamayo satindriyaṁ, avikkhepābhisamayo samādhindriyaṁ, dassanābhisamayo paññindriyaṁ.	13	
PA_ps_3.3:13.7_0	Ādhipateyyaṭṭhena indriyābhisamayo, akampiyaṭṭhena balābhisamayo, niyyānaṭṭhena bojjhaṅgābhisamayo,	13	
PA_ps_3.3:13.7_1	hetuṭṭhena maggābhisamayo, upaṭṭhānaṭṭhena satipaṭṭhānābhisamayo, padahaṭṭhena sammappadhānābhisamayo,	13	
PA_ps_3.3:13.7_2	ijjhanaṭṭhena iddhipādābhisamayo, tathaṭṭhena saccābhisamayo, avikkhepaṭṭhena samathābhisamayo,	13	
PA_ps_3.3:13.7_3	anupassanaṭṭhena vipassanābhisamayo, ekarasaṭṭhena samathavipassanābhisamayo, anativattanaṭṭhena	13	
PA_ps_3.3:13.7_4	yuganaddhābhisamayo, saṁvaraṭṭhena sīlavisuddhiabhisamayo, avikkhepaṭṭhena visuddhiabhisamayo,	13	
PA_ps_3.3:13.7_5	dassanaṭṭhena diṭṭhivisuddhiabhisamayo, muttaṭṭhena vimokkhābhisamayo, paṭivedhaṭṭhena	13	
PA_ps_3.3:13.7_6	vijjābhisamayo, pariccāgaṭṭhena vimuttiabhisamayo, samucchedaṭṭhena khaye ñāṇaṁ abhisamayo.	13	
PA_ps_3.3:13.8_0	Chando mūlaṭṭhena abhisamayo, manasikāro samuṭṭhānaṭṭhena abhisamayo, phasso samodhānaṭṭhena	13	
PA_ps_3.3:13.8_1	abhisamayo, vedanā samosaraṇaṭṭhena abhisamayo, samādhi pamukhaṭṭhena abhisamayo,	13	
PA_ps_3.3:13.8_2	sati ādhipateyyaṭṭhena abhisamayo, paññā taduttaraṭṭhena abhisamayo, vimutti sāraṭṭhena	13	
PA_ps_3.3:13.8_3	abhisamayo, amatogadhaṁ nibbānaṁ pariyosānaṭṭhena abhisamayo.	13	
PA_ps_3.3:14.1	Kiṁ nu ettakoyeva abhisamayoti?	14	
PA_ps_3.3:14.2	Na hi.	14	
PA_ps_3.3:14.3	Sotāpattimaggakkhaṇe dassanābhisamayo sammādiṭṭhi …pe…	14	
PA_ps_3.3:14.4	amatogadhaṁ nibbānaṁ pariyosānaṭṭhena abhisamayo.	14	
PA_ps_3.3:15.1	Kiṁ nu ettakoyeva abhisamayoti?	15	
PA_ps_3.3:15.2	Na hi.	15	
PA_ps_3.3:15.3	Sotāpattiphalakkhaṇe dassanābhisamayo sammādiṭṭhi …pe…	15	
PA_ps_3.3:15.4	paṭippassaddhaṭṭhena anuppāde ñāṇaṁ abhisamayo.	15	
PA_ps_3.3:15.5	Chando mūlaṭṭhena abhisamayo …pe…	15	
PA_ps_3.3:15.6	amatogadhaṁ nibbānaṁ pariyosānaṭṭhena abhisamayo.	15	
PA_ps_3.3:16.1	Kiṁ nu ettakoyeva abhisamayoti?	16	
PA_ps_3.3:16.2	Na hi.	16	
PA_ps_3.3:16.3	Sakadāgāmimaggakkhaṇe …pe…	16	
PA_ps_3.3:16.4	sakadāgāmiphalakkhaṇe …	16	
PA_ps_3.3:16.5	anāgāmimaggakkhaṇe …	16	
PA_ps_3.3:16.6	anāgāmiphalakkhaṇe …	16	
PA_ps_3.3:16.7	arahattamaggakkhaṇe …pe…	16	
PA_ps_3.3:16.8	arahattaphalakkhaṇe dassanābhisamayo sammādiṭṭhi, abhiniropanābhisamayo sammāsaṅkappo …pe…	16	
PA_ps_3.3:16.9	paṭippassaddhaṭṭhena anuppāde ñāṇaṁ abhisamayo.	16	
PA_ps_3.3:16.10	Chando mūlaṭṭhena abhisamayo …pe…	16	
PA_ps_3.3:16.11	amatogadhaṁ nibbānaṁ pariyosānaṭṭhena abhisamayo.	16	
PA_ps_3.3:17.1	Yvāyaṁ kilese pajahati, atīte kilese pajahati …pe…	17	
PA_ps_3.3:17.2	anāgate kilese pajahati, paccuppanne kilese pajahati, atīte kilese pajahatīti.	17	
PA_ps_3.3:17.3	Hañci atīte kilese pajahati, tena hi khīṇaṁ khepeti, niruddhaṁ nirodheti, vigataṁ vigameti, atthaṅgataṁ atthaṅgameti, atītaṁ yaṁ na atthi taṁ pajahatīti?	17	
PA_ps_3.3:17.4	Na atīte kilese pajahatīti.	17	
PA_ps_3.3:17.5	Anāgate kilese pajahatīti.	17	
PA_ps_3.3:17.6	Hañci anāgate kilese pajahati, tena hi ajātaṁ pajahati, anibbattaṁ pajahati, anuppannaṁ pajahati, apātubhūtaṁ pajahati, anāgataṁ yaṁ na atthi taṁ pajahatīti?	17	
PA_ps_3.3:17.7	Na anāgate kilese pajahatīti.	17	
PA_ps_3.3:17.8	Paccuppanne kilese pajahatīti.	17	
PA_ps_3.3:17.9_0	Hañci paccuppanne kilese pajahati, tena hi ratto rāgaṁ pajahati, duṭṭho dosaṁ pajahati,	17	
PA_ps_3.3:17.9_1	mūḷho mohaṁ pajahati, vinibaddho mānaṁ pajahati, parāmaṭṭho diṭṭhiṁ pajahati, vikkhepagato	17	
PA_ps_3.3:17.9_2	uddhaccaṁ pajahati, aniṭṭhaṅgato vicikicchaṁ pajahati, thāmagato anusayaṁ pajahati,	17	
PA_ps_3.3:17.9_3	kaṇhasukkadhammā yuganaddhā samameva vattanti, saṅkilesikā maggabhāvanā hoti?	17	
PA_ps_3.3:18.1	Na hi atīte kilese pajahati, na anāgate kilese pajahati, na paccuppanne kilese pajahatīti.	18	
PA_ps_3.3:18.2	Hañci na atīte kilese pajahati, na anāgate …pe…	18	
PA_ps_3.3:18.3	na paccuppanne kilese pajahati, tena hi natthi maggabhāvanā, natthi phalasacchikiriyā, natthi kilesappahānaṁ, natthi dhammābhisamayoti?	18	
PA_ps_3.3:18.4	Atthi maggabhāvanā, atthi phalasacchikiriyā, atthi kilesappahānaṁ, atthi dhammābhisamayo.	18	
PA_ps_3.3:18.5	Yathā kathaṁ viya?	18	
PA_ps_3.3:18.6	Seyyathāpi taruṇo rukkho ajātaphalo.	18	
PA_ps_3.3:18.7	Tamenaṁ puriso mūlaṁ chindeyya.	18	
PA_ps_3.3:18.8	Ye tassa rukkhassa ajātaphalā, te ajātāyeva na jāyanti, anibbattāyeva na nibbattanti, anuppannāyeva na uppajjanti, apātubhūtāyeva na pātubhavanti.	18	
PA_ps_3.3:18.9	Evamevaṁ uppādo hetu, uppādo paccayo kilesānaṁ nibbattiyāti.	18	
PA_ps_3.3:18.10	Uppāde ādīnavaṁ disvā anuppāde cittaṁ pakkhandati.	18	
PA_ps_3.3:18.11_0	Anuppāde cittassa pakkhandattā ye uppādapaccayā kilesā nibbatteyyuṁ, te ajātāyeva	18	
PA_ps_3.3:18.11_1	na jāyanti, anibbattāyeva na nibbattanti, anuppannāyeva na uppajjanti, apātubhūtāyeva na pātubhavanti.	18	
PA_ps_3.3:18.12	Evaṁ hetunirodhā dukkhanirodho.	18	
PA_ps_3.3:18.13	Pavattaṁ hetu, nimittaṁ hetu, āyūhanā hetu.	18	
PA_ps_3.3:18.14	Āyūhanā paccayo kilesānaṁ nibbattiyāti.	18	
PA_ps_3.3:18.15	Āyūhane ādīnavaṁ disvā anāyūhane cittaṁ pakkhandati.	18	
PA_ps_3.3:18.16_0	Anāyūhane cittassa pakkhandattā, ye āyūhanapaccayā kilesā nibbatteyyuṁ, te ajātāyeva	18	
PA_ps_3.3:18.16_1	na jāyanti, anibbattāyeva na nibbattanti, anuppannāyeva na uppajjanti, apātubhūtāyeva na pātubhavanti.	18	
PA_ps_3.3:18.17	Evaṁ hetunirodhā dukkhanirodho.	18	
PA_ps_3.3:18.18	Evaṁ atthi maggabhāvanā, atthi phalasacchikiriyā, atthi kilesappahānaṁ, atthi dhammābhisamayoti.	18	
PA_ps_3.3:18.19	Abhisamayakathā niṭṭhitā.	18	
