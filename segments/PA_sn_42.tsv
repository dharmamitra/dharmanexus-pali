segmentnr	original	folio	analyzed
PA_sn_42:1.0.1	Saṁyutta Nikāya 42.1	1	
PA_sn_42:1.0.2	1. Gāmaṇivagga	1	
PA_sn_42:1.0.3	Caṇḍasutta	1	
PA_sn_42:1.1.1	Sāvatthinidānaṁ.	1	
PA_sn_42:1.1.2	Atha kho caṇḍo gāmaṇi yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. Ekamantaṁ nisinno kho caṇḍo gāmaṇi bhagavantaṁ etadavoca:	1	
PA_sn_42:1.1.3	“ko nu kho, bhante, hetu, ko paccayo yena midhekacco caṇḍo caṇḍotveva saṅkhaṁ gacchati.	1	
PA_sn_42:1.1.4	Ko pana, bhante, hetu, ko paccayo yena midhekacco sorato soratotveva saṅkhaṁ gacchatī”ti?	1	
PA_sn_42:1.1.5	“Idha, gāmaṇi, ekaccassa rāgo appahīno hoti.	1	
PA_sn_42:1.1.6	Rāgassa appahīnattā pare kopenti, parehi kopiyamāno kopaṁ pātukaroti.	1	
PA_sn_42:1.1.7	So caṇḍotveva saṅkhaṁ gacchati.	1	
PA_sn_42:1.1.8	Doso appahīno hoti.	1	
PA_sn_42:1.1.9	Dosassa appahīnattā pare kopenti, parehi kopiyamāno kopaṁ pātukaroti.	1	
PA_sn_42:1.1.10	So caṇḍotveva saṅkhaṁ gacchati.	1	
PA_sn_42:1.1.11	Moho appahīno hoti.	1	
PA_sn_42:1.1.12	Mohassa appahīnattā pare kopenti, parehi kopiyamāno kopaṁ pātukaroti.	1	
PA_sn_42:1.1.13	So caṇḍotveva saṅkhaṁ gacchati.	1	
PA_sn_42:1.1.14	Ayaṁ kho, gāmaṇi, hetu, ayaṁ paccayo yena midhekacco caṇḍo caṇḍotveva saṅkhaṁ gacchati.	1	
PA_sn_42:1.2.1	Idha pana, gāmaṇi, ekaccassa rāgo pahīno hoti.	1	
PA_sn_42:1.2.2	Rāgassa pahīnattā pare na kopenti, parehi kopiyamāno kopaṁ na pātukaroti.	1	
PA_sn_42:1.2.3	So soratotveva saṅkhaṁ gacchati.	1	
PA_sn_42:1.2.4	Doso pahīno hoti.	1	
PA_sn_42:1.2.5	Dosassa pahīnattā pare na kopenti, parehi kopiyamāno kopaṁ na pātukaroti.	1	
PA_sn_42:1.2.6	So soratotveva saṅkhaṁ gacchati.	1	
PA_sn_42:1.2.7	Moho pahīno hoti.	1	
PA_sn_42:1.2.8	Mohassa pahīnattā pare na kopenti, parehi kopiyamāno kopaṁ na pātukaroti.	1	
PA_sn_42:1.2.9	So soratotveva saṅkhaṁ gacchati.	1	
PA_sn_42:1.2.10	Ayaṁ kho, gāmaṇi, hetu ayaṁ paccayo yena midhekacco sorato soratotveva saṅkhaṁ gacchatī”ti.	1	
PA_sn_42:1.3.1	Evaṁ vutte, caṇḍo gāmaṇi bhagavantaṁ etadavoca:	1	
PA_sn_42:1.3.2	“abhikkantaṁ, bhante, abhikkantaṁ, bhante.	1	
PA_sn_42:1.3.3_0	Seyyathāpi, bhante, nikkujjitaṁ vā ukkujjeyya, paṭicchannaṁ vā vivareyya, mūḷhassa	1	
PA_sn_42:1.3.3_1	vā maggaṁ ācikkheyya, andhakāre vā telapajjotaṁ dhāreyya: ‘cakkhumanto rūpāni dakkhantī’ti;	1	
PA_sn_42:1.3.3_2	evamevaṁ bhagavatā anekapariyāyena dhammo pakāsito.	1	
PA_sn_42:1.3.4	Esāhaṁ, bhante, bhagavantaṁ saraṇaṁ gacchāmi dhammañca bhikkhusaṅghañca.	1	
PA_sn_42:1.3.5	Upāsakaṁ maṁ bhagavā dhāretu ajjatagge pāṇupetaṁ saraṇaṁ gatan”ti.	1	
PA_sn_42:1.3.6	Paṭhamaṁ.	1	
PA_sn_42:2.0.1	Saṁyutta Nikāya 42.2	2	
PA_sn_42:2.0.2	1. Gāmaṇivagga	2	
PA_sn_42:2.0.3	Tālapuṭasutta	2	
PA_sn_42:2.1.1	Ekaṁ samayaṁ bhagavā rājagahe viharati veḷuvane kalandakanivāpe.	2	
PA_sn_42:2.1.2	Atha kho tālapuṭo naṭagāmaṇi yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. Ekamantaṁ nisinno kho tālapuṭo naṭagāmaṇi bhagavantaṁ etadavoca:	2	
PA_sn_42:2.1.3	“sutaṁ metaṁ, bhante, pubbakānaṁ ācariyapācariyānaṁ naṭānaṁ bhāsamānānaṁ:	2	
PA_sn_42:2.1.4	‘yo so naṭo raṅgamajjhe samajjamajjhe saccālikena janaṁ hāseti rameti, so kāyassa bhedā paraṁ maraṇā pahāsānaṁ devānaṁ sahabyataṁ upapajjatī’ti.	2	
PA_sn_42:2.1.5	Idha bhagavā kimāhā”ti?	2	
PA_sn_42:2.1.6	“Alaṁ, gāmaṇi, tiṭṭhatetaṁ. Mā maṁ etaṁ pucchī”ti.	2	
PA_sn_42:2.1.7	Dutiyampi kho tālapuṭo naṭagāmaṇi bhagavantaṁ etadavoca:	2	
PA_sn_42:2.1.8	“sutaṁ metaṁ, bhante, pubbakānaṁ ācariyapācariyānaṁ naṭānaṁ bhāsamānānaṁ:	2	
PA_sn_42:2.1.9	‘yo so naṭo raṅgamajjhe samajjamajjhe saccālikena janaṁ hāseti rameti, so kāyassa bhedā paraṁ maraṇā pahāsānaṁ devānaṁ sahabyataṁ upapajjatī’ti.	2	
PA_sn_42:2.1.10	Idha bhagavā kimāhā”ti?	2	
PA_sn_42:2.1.11	“Alaṁ, gāmaṇi, tiṭṭhatetaṁ. Mā maṁ etaṁ pucchī”ti.	2	
PA_sn_42:2.1.12	Tatiyampi kho tālapuṭo naṭagāmaṇi bhagavantaṁ etadavoca:	2	
PA_sn_42:2.1.13	“sutaṁ metaṁ, bhante, pubbakānaṁ ācariyapācariyānaṁ naṭānaṁ bhāsamānānaṁ:	2	
PA_sn_42:2.1.14	‘yo so naṭo raṅgamajjhe samajjamajjhe saccālikena janaṁ hāseti rameti, so kāyassa bhedā paraṁ maraṇā pahāsānaṁ devānaṁ sahabyataṁ upapajjatī’ti.	2	
PA_sn_42:2.1.15	Idha bhagavā kimāhā”ti?	2	
PA_sn_42:2.2.1	“Addhā kho tyāhaṁ, gāmaṇi, na labhāmi:	2	
PA_sn_42:2.2.2	‘alaṁ, gāmaṇi, tiṭṭhatetaṁ,	2	
PA_sn_42:2.2.3	mā maṁ etaṁ pucchī’ti.	2	
PA_sn_42:2.2.4	Api ca tyāhaṁ byākarissāmi.	2	
PA_sn_42:2.2.5	Pubbe kho, gāmaṇi, sattā avītarāgā rāgabandhanabaddhā.	2	
PA_sn_42:2.2.6	Tesaṁ naṭo raṅgamajjhe samajjamajjhe ye dhammā rajanīyā te upasaṁharati bhiyyoso mattāya.	2	
PA_sn_42:2.2.7	Pubbe kho, gāmaṇi, sattā avītadosā dosabandhanabaddhā.	2	
PA_sn_42:2.2.8	Tesaṁ naṭo raṅgamajjhe samajjamajjhe ye dhammā dosanīyā te upasaṁharati bhiyyoso mattāya.	2	
PA_sn_42:2.2.9	Pubbe kho, gāmaṇi, sattā avītamohā mohabandhanabaddhā.	2	
PA_sn_42:2.2.10	Tesaṁ naṭo raṅgamajjhe samajjamajjhe ye dhammā mohanīyā te upasaṁharati bhiyyoso mattāya.	2	
PA_sn_42:2.2.11	So attanā matto pamatto pare madetvā pamādetvā kāyassa bhedā paraṁ maraṇā pahāso nāma nirayo tattha upapajjati.	2	
PA_sn_42:2.2.12	Sace kho panassa evaṁdiṭṭhi hoti:	2	
PA_sn_42:2.2.13	‘yo so naṭo raṅgamajjhe samajjamajjhe saccālikena janaṁ hāseti rameti, so kāyassa bhedā paraṁ maraṇā pahāsānaṁ devānaṁ sahabyataṁ upapajjatī’ti, sāssa hoti micchādiṭṭhi.	2	
PA_sn_42:2.2.14	Micchādiṭṭhikassa kho panāhaṁ, gāmaṇi, purisapuggalassa dvinnaṁ gatīnaṁ aññataraṁ gatiṁ vadāmi—	2	
PA_sn_42:2.2.15	nirayaṁ vā tiracchānayoniṁ vā”ti.	2	
PA_sn_42:2.3.1	Evaṁ vutte, tālapuṭo naṭagāmaṇi parodi assūni pavattesi.	2	
PA_sn_42:2.3.2	“Etaṁ kho tyāhaṁ, gāmaṇi, nālatthaṁ:	2	
PA_sn_42:2.3.3	‘alaṁ, gāmaṇi, tiṭṭhatetaṁ; mā maṁ etaṁ pucchī’”ti.	2	
PA_sn_42:2.3.4	“Nāhaṁ, bhante, etaṁ rodāmi yaṁ maṁ bhagavā evamāha;	2	
PA_sn_42:2.3.5	api cāhaṁ, bhante, pubbakehi ācariyapācariyehi naṭehi dīgharattaṁ nikato vañcito paluddho:	2	
PA_sn_42:2.3.6	‘yo so naṭo raṅgamajjhe samajjamajjhe saccālikena janaṁ hāseti rameti so kāyassa bhedā paraṁ maraṇā pahāsānaṁ devānaṁ sahabyataṁ upapajjatī’”ti.	2	
PA_sn_42:2.3.7	“Abhikkantaṁ, bhante, abhikkantaṁ, bhante.	2	
PA_sn_42:2.3.8_0	Seyyathāpi, bhante, nikkujjitaṁ vā ukkujjeyya, paṭicchannaṁ vā vivareyya, mūḷhassa	2	
PA_sn_42:2.3.8_1	vā maggaṁ ācikkheyya, andhakāre vā telapajjotaṁ dhāreyya: ‘cakkhumanto rūpāni dakkhantī’ti;	2	
PA_sn_42:2.3.8_2	evamevaṁ bhagavatā anekapariyāyena dhammo pakāsito.	2	
PA_sn_42:2.3.9	Esāhaṁ, bhante, bhagavantaṁ saraṇaṁ gacchāmi dhammañca bhikkhusaṅghañca.	2	
PA_sn_42:2.3.10	Labheyyāhaṁ, bhante, bhagavato santike pabbajjaṁ, labheyyaṁ upasampadan”ti.	2	
PA_sn_42:2.3.11	Alattha kho tālapuṭo naṭagāmaṇi bhagavato santike pabbajjaṁ, alattha upasampadaṁ.	2	
PA_sn_42:2.3.12	Acirūpasampanno ca panāyasmā tālapuṭo …pe…	2	
PA_sn_42:2.3.13	arahataṁ ahosīti.	2	
PA_sn_42:2.3.14	Dutiyaṁ.	2	
PA_sn_42:3.0.1	Saṁyutta Nikāya 42.3	3	
PA_sn_42:3.0.2	1. Gāmaṇivagga	3	
PA_sn_42:3.0.3	Yodhājīvasutta	3	
PA_sn_42:3.1.1	Atha kho yodhājīvo gāmaṇi yena bhagavā tenupasaṅkami; upasaṅkamitvā …pe… ekamantaṁ nisinno kho yodhājīvo gāmaṇi bhagavantaṁ etadavoca:	3	
PA_sn_42:3.1.2	“sutaṁ metaṁ, bhante, pubbakānaṁ ācariyapācariyānaṁ yodhājīvānaṁ bhāsamānānaṁ:	3	
PA_sn_42:3.1.3	‘yo so yodhājīvo saṅgāme ussahati vāyamati, tamenaṁ ussahantaṁ vāyamantaṁ pare hananti pariyāpādenti, so kāyassa bhedā paraṁ maraṇā parajitānaṁ devānaṁ sahabyataṁ upapajjatī’ti.	3	
PA_sn_42:3.1.4	Idha bhagavā kimāhā”ti?	3	
PA_sn_42:3.1.5	“Alaṁ, gāmaṇi, tiṭṭhatetaṁ; mā maṁ etaṁ pucchī”ti.	3	
PA_sn_42:3.1.6	Dutiyampi kho …pe…	3	
PA_sn_42:3.1.7	tatiyampi kho yodhājīvo gāmaṇi bhagavantaṁ etadavoca:	3	
PA_sn_42:3.1.8	“sutaṁ metaṁ, bhante, pubbakānaṁ ācariyapācariyānaṁ yodhājīvānaṁ bhāsamānānaṁ:	3	
PA_sn_42:3.1.9	‘yo so yodhājīvo saṅgāme ussahati vāyamati, tamenaṁ ussahantaṁ vāyamantaṁ pare hananti pariyāpādenti, so kāyassa bhedā paraṁ maraṇā parajitānaṁ devānaṁ sahabyataṁ upapajjatī’ti.	3	
PA_sn_42:3.1.10	Idha bhagavā kimāhā”ti?	3	
PA_sn_42:3.2.1	“Addhā kho tyāhaṁ, gāmaṇi, na labhāmi:	3	
PA_sn_42:3.2.2	‘alaṁ, gāmaṇi, tiṭṭhatetaṁ; mā maṁ etaṁ pucchī’ti.	3	
PA_sn_42:3.2.3	Api ca tyāhaṁ byākarissāmi.	3	
PA_sn_42:3.2.4	Yo so, gāmaṇi, yodhājīvo saṅgāme ussahati vāyamati, tassa taṁ cittaṁ pubbe gahitaṁ dukkaṭaṁ duppaṇihitaṁ:	3	
PA_sn_42:3.2.5	‘ime sattā haññantu vā bajjhantu vā ucchijjantu vā vinassantu vā mā vā ahesuṁ iti vā’ti.	3	
PA_sn_42:3.2.6	Tamenaṁ ussahantaṁ vāyamantaṁ pare hananti pariyāpādenti;	3	
PA_sn_42:3.2.7	so kāyassa bhedā paraṁ maraṇā parajito nāma nirayo tattha upapajjatīti.	3	
PA_sn_42:3.2.8	Sace kho panassa evaṁ diṭṭhi hoti:	3	
PA_sn_42:3.2.9_0	‘yo so yodhājīvo saṅgāme ussahati vāyamati tamenaṁ ussahantaṁ vāyamantaṁ pare hananti	3	
PA_sn_42:3.2.9_1	pariyāpādenti, so kāyassa bhedā paraṁ maraṇā parajitānaṁ devānaṁ sahabyataṁ upapajjatī’ti,	3	
PA_sn_42:3.2.9_2	sāssa hoti micchādiṭṭhi.	3	
PA_sn_42:3.2.10	Micchādiṭṭhikassa kho panāhaṁ, gāmaṇi, purisapuggalassa dvinnaṁ gatīnaṁ aññataraṁ gatiṁ vadāmi—	3	
PA_sn_42:3.2.11	nirayaṁ vā tiracchānayoniṁ vā”ti.	3	
PA_sn_42:3.3.1	Evaṁ vutte, yodhājīvo gāmaṇi parodi, assūni pavattesi.	3	
PA_sn_42:3.3.2	“Etaṁ kho tyāhaṁ, gāmaṇi, nālatthaṁ:	3	
PA_sn_42:3.3.3	‘alaṁ, gāmaṇi, tiṭṭhatetaṁ; mā maṁ etaṁ pucchī’”ti.	3	
PA_sn_42:3.3.4	“Nāhaṁ, bhante, etaṁ rodāmi yaṁ maṁ bhagavā evamāha;	3	
PA_sn_42:3.3.5	api cāhaṁ, bhante, pubbakehi ācariyapācariyehi yodhājīvehi dīgharattaṁ nikato vañcito paluddho:	3	
PA_sn_42:3.3.6	‘yo so yodhājīvo saṅgāme ussahati vāyamati, tamenaṁ ussahantaṁ vāyamantaṁ pare hananti pariyāpādenti, so kāyassa bhedā paraṁ maraṇā parajitānaṁ devānaṁ sahabyataṁ upapajjatī’”ti.	3	
PA_sn_42:3.3.7	“Abhikkantaṁ, bhante …pe…	3	
PA_sn_42:3.3.8	ajjatagge pāṇupetaṁ saraṇaṁ gatan”ti.	3	
PA_sn_42:3.3.9	Tatiyaṁ.	3	
PA_sn_42:4.0.1	Saṁyutta Nikāya 42.4	4	
PA_sn_42:4.0.2	1. Gāmaṇivagga	4	
PA_sn_42:4.0.3	Hatthārohasutta	4	
PA_sn_42:4.1.1	Atha kho hatthāroho gāmaṇi yena bhagavā tenupasaṅkami; upasaṅkamitvā …pe…	4	
PA_sn_42:4.1.2	ajjatagge pāṇupetaṁ saraṇaṁ gatanti.	4	
PA_sn_42:4.1.3	Catutthaṁ.	4	
PA_sn_42:5.0.1	Saṁyutta Nikāya 42.5	5	
PA_sn_42:5.0.2	1. Gāmaṇivagga	5	
PA_sn_42:5.0.3	Assārohasutta	5	
PA_sn_42:5.1.1	Atha kho assāroho gāmaṇi yena bhagavā tenupasaṅkami; upasaṅkamitvā ekamantaṁ nisīdi. Ekamantaṁ nisinno kho assāroho gāmaṇi bhagavantaṁ etadavoca:	5	
PA_sn_42:5.1.2	“sutaṁ metaṁ, bhante, pubbakānaṁ ācariyapācariyānaṁ assārohānaṁ bhāsamānānaṁ:	5	
PA_sn_42:5.1.3	‘yo so assāroho saṅgāme ussahati vāyamati, tamenaṁ ussahantaṁ vāyamantaṁ pare hananti pariyāpādenti, so kāyassa bhedā paraṁ maraṇā parajitānaṁ devānaṁ sahabyataṁ upapajjatī’ti.	5	
PA_sn_42:5.1.4	Idha bhagavā kimāhā”ti?	5	
PA_sn_42:5.1.5	“Alaṁ, gāmaṇi, tiṭṭhatetaṁ; mā maṁ etaṁ pucchī”ti.	5	
PA_sn_42:5.2.1	Dutiyampi kho …pe…	5	
PA_sn_42:5.2.2	tatiyampi kho assāroho gāmaṇi bhagavantaṁ etadavoca:	5	
PA_sn_42:5.2.3	“sutaṁ metaṁ, bhante, pubbakānaṁ ācariyapācariyānaṁ assārohānaṁ bhāsamānānaṁ:	5	
PA_sn_42:5.2.4	‘yo so assāroho saṅgāme ussahati vāyamati, tamenaṁ ussahantaṁ vāyamantaṁ pare hananti pariyāpādenti, so kāyassa bhedā paraṁ maraṇā parajitānaṁ devānaṁ sahabyataṁ upapajjatī’ti.	5	
PA_sn_42:5.2.5	Idha bhagavā kimāhā”ti?	5	
PA_sn_42:5.3.1	“Addhā kho tyāhaṁ, gāmaṇi, na labhāmi:	5	
PA_sn_42:5.3.2	‘alaṁ, gāmaṇi, tiṭṭhatetaṁ; mā maṁ etaṁ pucchī’ti.	5	
PA_sn_42:5.3.3	Api ca kho tyāhaṁ byākarissāmi.	5	
PA_sn_42:5.3.4	Yo so, gāmaṇi, assāroho saṅgāme ussahati vāyamati tassa taṁ cittaṁ pubbe gahitaṁ dukkaṭaṁ duppaṇihitaṁ:	5	
PA_sn_42:5.3.5	‘ime sattā haññantu vā bajjhantu vā ucchijjantu vā vinassantu vā mā ahesuṁ iti vā’ti.	5	
PA_sn_42:5.3.6	Tamenaṁ ussahantaṁ vāyamantaṁ pare hananti pariyāpādenti, so kāyassa bhedā paraṁ maraṇā parajito nāma nirayo tattha upapajjati.	5	
PA_sn_42:5.3.7	Sace kho panassa evaṁ diṭṭhi hoti:	5	
PA_sn_42:5.3.8_0	‘yo so assāroho saṅgāme ussahati vāyamati, tamenaṁ ussahantaṁ vāyamantaṁ pare hananti	5	
PA_sn_42:5.3.8_1	pariyāpādenti, so kāyassa bhedā paraṁ maraṇā parajitānaṁ devānaṁ sahabyataṁ upapajjatī’ti,	5	
PA_sn_42:5.3.8_2	sāssa hoti micchādiṭṭhi.	5	
PA_sn_42:5.3.9	Micchādiṭṭhikassa kho panāhaṁ, gāmaṇi, purisapuggalassa dvinnaṁ gatīnaṁ aññataraṁ gatiṁ vadāmi—	5	
PA_sn_42:5.3.10	nirayaṁ vā tiracchānayoniṁ vā”ti.	5	
PA_sn_42:5.4.1	Evaṁ vutte, assāroho gāmaṇi parodi, assūni pavattesi.	5	
PA_sn_42:5.4.2	“Etaṁ kho tyāhaṁ, gāmaṇi, nālatthaṁ:	5	
PA_sn_42:5.4.3	‘alaṁ, gāmaṇi, tiṭṭhatetaṁ; mā maṁ etaṁ pucchī’”ti.	5	
PA_sn_42:5.4.4	“Nāhaṁ, bhante, etaṁ rodāmi yaṁ maṁ bhagavā evamāha.	5	
PA_sn_42:5.4.5	Api cāhaṁ, bhante, pubbakehi ācariyapācariyehi assārohehi dīgharattaṁ nikato vañcito paluddho:	5	
PA_sn_42:5.4.6	‘yo so assāroho saṅgāme ussahati vāyamati, tamenaṁ ussahantaṁ vāyamantaṁ pare hananti pariyāpādenti, so kāyassa bhedā paraṁ maraṇā parajitānaṁ devānaṁ sahabyataṁ upapajjatī’”ti.	5	
PA_sn_42:5.4.7	“Abhikkantaṁ, bhante …pe…	5	
PA_sn_42:5.4.8	ajjatagge pāṇupetaṁ saraṇaṁ gatan”ti.	5	
PA_sn_42:5.4.9	Pañcamaṁ.	5	
PA_sn_42:6.0.1	Saṁyutta Nikāya 42.6	6	
PA_sn_42:6.0.2	1. Gāmaṇivagga	6	
PA_sn_42:6.0.3	Asibandhakaputtasutta	6	
PA_sn_42:6.1.1	Ekaṁ samayaṁ bhagavā nāḷandāyaṁ viharati pāvārikambavane.	6	
PA_sn_42:6.1.2_0	Atha kho asibandhakaputto gāmaṇi yena bhagavā tenupasaṅkami; upasaṅkamitvā bhagavantaṁ	6	
PA_sn_42:6.1.2_1	abhivādetvā ekamantaṁ nisīdi. Ekamantaṁ nisinno kho asibandhakaputto gāmaṇi bhagavantaṁ etadavoca:	6	
PA_sn_42:6.2.1	“brāhmaṇā, bhante, pacchā bhūmakā kāmaṇḍalukā sevālamālikā udakorohakā aggiparicārakā.	6	
PA_sn_42:6.2.2	Te mataṁ kālaṅkataṁ uyyāpenti nāma saññāpenti nāma saggaṁ nāma okkāmenti.	6	
PA_sn_42:6.2.3	Bhagavā pana, bhante, arahaṁ sammāsambuddho pahoti tathā kātuṁ yathā sabbo loko kāyassa bhedā paraṁ maraṇā sugatiṁ saggaṁ lokaṁ upapajjeyyā”ti?	6	
PA_sn_42:6.3.1	“Tena hi, gāmaṇi, taññevettha paṭipucchissāmi. Yathā te khameyya tathā naṁ byākareyyāsīti.	6	
PA_sn_42:6.4.1	Taṁ kiṁ maññasi, gāmaṇi,	6	
PA_sn_42:6.4.2	idhassa puriso pāṇātipātī adinnādāyī kāmesumicchācārī musāvādī pisuṇavāco pharusavāco samphappalāpī abhijjhālu byāpannacitto micchādiṭṭhiko.	6	
PA_sn_42:6.4.3	Tamenaṁ mahājanakāyo saṅgamma samāgamma āyāceyya thomeyya pañjaliko anuparisakkeyya:	6	
PA_sn_42:6.4.4	‘ayaṁ puriso kāyassa bhedā paraṁ maraṇā sugatiṁ saggaṁ lokaṁ upapajjatū’ti.	6	
PA_sn_42:6.4.5	Taṁ kiṁ maññasi, gāmaṇi,	6	
PA_sn_42:6.4.6	api nu so puriso mahato janakāyassa āyācanahetu vā thomanahetu vā pañjalikā anuparisakkanahetu vā kāyassa bhedā paraṁ maraṇā sugatiṁ saggaṁ lokaṁ upapajjeyyā”ti?	6	
PA_sn_42:6.4.7	“No hetaṁ, bhante”.	6	
PA_sn_42:6.5.1	“Seyyathāpi, gāmaṇi, puriso mahatiṁ puthusilaṁ gambhīre udakarahade pakkhipeyya.	6	
PA_sn_42:6.5.2	Tamenaṁ mahā janakāyo saṅgamma samāgamma āyāceyya thomeyya pañjaliko anuparisakkeyya:	6	
PA_sn_42:6.5.3	‘ummujja, bho puthusile, uplava, bho puthusile, thalamuplava, bho puthusile’ti.	6	
PA_sn_42:6.5.4	Taṁ kiṁ maññasi, gāmaṇi,	6	
PA_sn_42:6.5.5	api nu sā puthusilā mahato janakāyassa āyācanahetu vā thomanahetu vā pañjalikā anuparisakkanahetu vā ummujjeyya vā uplaveyya vā thalaṁ vā uplaveyyā”ti?	6	
PA_sn_42:6.5.6	“No hetaṁ, bhante”.	6	
PA_sn_42:6.5.7	“Evameva kho, gāmaṇi, yo so puriso pāṇātipātī adinnādāyī kāmesumicchācārī musāvādī pisuṇavāco pharusavāco samphappalāpī abhijjhālu byāpannacitto micchādiṭṭhiko.	6	
PA_sn_42:6.5.8	Kiñcāpi taṁ mahā janakāyo saṅgamma samāgamma āyāceyya thomeyya pañjaliko anuparisakkeyya:	6	
PA_sn_42:6.5.9	‘ayaṁ puriso kāyassa bhedā paraṁ maraṇā sugatiṁ saggaṁ lokaṁ upapajjatū’ti, atha kho so puriso kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapajjeyya.	6	
PA_sn_42:6.6.1	Taṁ kiṁ maññasi, gāmaṇi,	6	
PA_sn_42:6.6.2_0	idhassa puriso pāṇātipātā paṭivirato adinnādānā paṭivirato kāmesumicchācārā paṭivirato	6	
PA_sn_42:6.6.2_1	musāvādā paṭivirato pisuṇāya vācāya paṭivirato pharusāya vācāya paṭivirato samphappalāpā	6	
PA_sn_42:6.6.2_2	paṭivirato anabhijjhālu abyāpannacitto sammādiṭṭhiko.	6	
PA_sn_42:6.6.3	Tamenaṁ mahā janakāyo saṅgamma samāgamma āyāceyya thomeyya pañjaliko anuparisakkeyya:	6	
PA_sn_42:6.6.4	‘ayaṁ puriso kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapajjatū’ti.	6	
PA_sn_42:6.6.5	Taṁ kiṁ maññasi, gāmaṇi,	6	
PA_sn_42:6.6.6	api nu so puriso mahato janakāyassa āyācanahetu vā thomanahetu vā pañjalikā anuparisakkanahetu vā kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapajjeyyā”ti?	6	
PA_sn_42:6.6.7	“No hetaṁ, bhante”.	6	
PA_sn_42:6.7.1_0	“Seyyathāpi, gāmaṇi, puriso sappikumbhaṁ vā telakumbhaṁ vā gambhīre udakarahade ogāhetvā	6	
PA_sn_42:6.7.1_1	bhindeyya. Tatra yāssa sakkharā vā kaṭhalā vā sā adhogāmī assa; yañca khvassa tatra	6	
PA_sn_42:6.7.1_2	sappi vā telaṁ vā taṁ uddhaṁ gāmi assa.	6	
PA_sn_42:6.7.2	Tamenaṁ mahā janakāyo saṅgamma samāgamma āyāceyya thomeyya pañjaliko anuparisakkeyya:	6	
PA_sn_42:6.7.3	‘osīda, bho sappitela, saṁsīda, bho sappitela, adho gaccha, bho sappitelā’ti.	6	
PA_sn_42:6.7.4	Taṁ kiṁ maññasi, gāmaṇi,	6	
PA_sn_42:6.7.5	api nu taṁ sappitelaṁ mahato janakāyassa āyācanahetu vā thomanahetu vā pañjalikā anuparisakkanahetu vā osīdeyya vā saṁsīdeyya vā adho vā gaccheyyā”ti?	6	
PA_sn_42:6.7.6	“No hetaṁ, bhante”.	6	
PA_sn_42:6.8.1_0	“Evameva kho, gāmaṇi, yo so puriso pāṇātipātā paṭivirato, adinnādānā paṭivirato,	6	
PA_sn_42:6.8.1_1	kāmesumicchācārā paṭivirato, musāvādā paṭivirato, pisuṇāya vācāya paṭivirato, pharusāya	6	
PA_sn_42:6.8.1_2	vācāya paṭivirato, samphappalāpā paṭivirato, anabhijjhālu, abyāpannacitto, sammādiṭṭhiko,	6	
PA_sn_42:6.8.2	kiñcāpi taṁ mahā janakāyo saṅgamma samāgamma āyāceyya thomeyya pañjaliko anuparisakkeyya:	6	
PA_sn_42:6.8.3	‘ayaṁ puriso kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapajjatū’ti, atha kho so puriso kāyassa bhedā paraṁ maraṇā sugatiṁ saggaṁ lokaṁ upapajjeyyā”ti.	6	
PA_sn_42:6.8.4	Evaṁ vutte, asibandhakaputto gāmaṇi bhagavantaṁ etadavoca:	6	
PA_sn_42:6.8.5	“abhikkantaṁ, bhante …pe…	6	
PA_sn_42:6.8.6	ajjatagge pāṇupetaṁ saraṇaṁ gatan”ti.	6	
PA_sn_42:6.8.7	Chaṭṭhaṁ.	6	
PA_sn_42:7.0.1	Saṁyutta Nikāya 42.7	7	
PA_sn_42:7.0.2	1. Gāmaṇivagga	7	
PA_sn_42:7.0.3	Khettūpamasutta	7	
PA_sn_42:7.1.1	Ekaṁ samayaṁ bhagavā nāḷandāyaṁ viharati pāvārikambavane.	7	
PA_sn_42:7.1.2_0	Atha kho asibandhakaputto gāmaṇi yena bhagavā tenupasaṅkami; upasaṅkamitvā bhagavantaṁ	7	
PA_sn_42:7.1.2_1	abhivādetvā ekamantaṁ nisīdi. Ekamantaṁ nisinno kho asibandhakaputto gāmaṇi bhagavantaṁ etadavoca:	7	
PA_sn_42:7.1.3	“nanu, bhante, bhagavā sabbapāṇabhūtahitānukampī viharatī”ti?	7	
PA_sn_42:7.1.4	“Evaṁ, gāmaṇi, tathāgato sabbapāṇabhūtahitānukampī viharatī”ti.	7	
PA_sn_42:7.1.5	“Atha kiñcarahi, bhante, bhagavā ekaccānaṁ sakkaccaṁ dhammaṁ deseti, ekaccānaṁ no tathā sakkaccaṁ dhammaṁ desetī”ti?	7	
PA_sn_42:7.1.6	“Tena hi, gāmaṇi, taññevettha paṭipucchissāmi. Yathā te khameyya tathā naṁ byākareyyāsi.	7	
PA_sn_42:7.1.7	Taṁ kiṁ maññasi, gāmaṇi, idhassu kassakassa gahapatino tīṇi khettāni—ekaṁ khettaṁ aggaṁ, ekaṁ khettaṁ majjhimaṁ, ekaṁ khettaṁ hīnaṁ jaṅgalaṁ ūsaraṁ pāpabhūmi.	7	
PA_sn_42:7.1.8_0	Taṁ kiṁ maññasi, gāmaṇi, asu kassako gahapati bījāni patiṭṭhāpetukāmo kattha paṭhamaṁ	7	
PA_sn_42:7.1.8_1	patiṭṭhāpeyya, yaṁ vā aduṁ khettaṁ aggaṁ, yaṁ vā aduṁ khettaṁ majjhimaṁ, yaṁ vā aduṁ	7	
PA_sn_42:7.1.8_2	khettaṁ hīnaṁ jaṅgalaṁ ūsaraṁ pāpabhūmī”ti?	7	
PA_sn_42:7.1.9_0	“Asu, bhante, kassako gahapati bījāni patiṭṭhāpetukāmo yaṁ aduṁ khettaṁ aggaṁ tattha	7	
PA_sn_42:7.1.9_1	patiṭṭhāpeyya. Tattha patiṭṭhāpetvā yaṁ aduṁ khettaṁ majjhimaṁ tattha patiṭṭhāpeyya.	7	
PA_sn_42:7.1.9_2	Tattha patiṭṭhāpetvā yaṁ aduṁ khettaṁ hīnaṁ jaṅgalaṁ ūsaraṁ pāpabhūmi tattha patiṭṭhāpeyyapi, nopi patiṭṭhāpeyya.	7	
PA_sn_42:7.1.10	Taṁ kissa hetu?	7	
PA_sn_42:7.1.11	Antamaso gobhattampi bhavissatī”ti.	7	
PA_sn_42:7.2.1	“Seyyathāpi, gāmaṇi, yaṁ aduṁ khettaṁ aggaṁ; evameva mayhaṁ bhikkhubhikkhuniyo.	7	
PA_sn_42:7.2.2	Tesāhaṁ dhammaṁ desemi—ādikalyāṇaṁ majjhekalyāṇaṁ pariyosānakalyāṇaṁ, sātthaṁ sabyañjanaṁ kevalaparipuṇṇaṁ parisuddhaṁ brahmacariyaṁ pakāsemi.	7	
PA_sn_42:7.2.3	Taṁ kissa hetu?	7	
PA_sn_42:7.2.4	Ete hi, gāmaṇi, maṁdīpā maṁleṇā maṁtāṇā maṁsaraṇā viharanti.	7	
PA_sn_42:7.2.5	Seyyathāpi, gāmaṇi, yaṁ aduṁ khettaṁ majjhimaṁ; evameva mayhaṁ upāsakaupāsikāyo.	7	
PA_sn_42:7.2.6	Tesaṁ pāhaṁ dhammaṁ desemi—ādikalyāṇaṁ majjhekalyāṇaṁ pariyosānakalyāṇaṁ, sātthaṁ sabyañjanaṁ kevalaparipuṇṇaṁ parisuddhaṁ brahmacariyaṁ pakāsemi.	7	
PA_sn_42:7.2.7	Taṁ kissa hetu?	7	
PA_sn_42:7.2.8	Ete hi, gāmaṇi, maṁdīpā maṁleṇā maṁtāṇā maṁsaraṇā viharanti.	7	
PA_sn_42:7.2.9	Seyyathāpi, gāmaṇi, yaṁ aduṁ khettaṁ hīnaṁ jaṅgalaṁ ūsaraṁ pāpabhūmi; evameva mayhaṁ aññatitthiyā samaṇabrāhmaṇaparibbājakā.	7	
PA_sn_42:7.2.10	Tesaṁ pāhaṁ dhammaṁ desemi—ādikalyāṇaṁ majjhekalyāṇaṁ pariyosānakalyāṇaṁ sātthaṁ sabyañjanaṁ, kevalaparipuṇṇaṁ parisuddhaṁ brahmacariyaṁ pakāsemi.	7	
PA_sn_42:7.2.11	Taṁ kissa hetu?	7	
PA_sn_42:7.2.12	Appeva nāma ekaṁ padampi ājāneyyuṁ taṁ nesaṁ assa dīgharattaṁ hitāya sukhāyāti.	7	
PA_sn_42:7.3.1	Seyyathāpi, gāmaṇi, purisassa tayo udakamaṇikā—eko udakamaṇiko acchiddo ahārī aparihārī, eko udakamaṇiko acchiddo hārī parihārī, eko udakamaṇiko chiddo hārī parihārī.	7	
PA_sn_42:7.3.2_0	Taṁ kiṁ maññasi, gāmaṇi, asu puriso udakaṁ nikkhipitukāmo kattha paṭhamaṁ nikkhipeyya,	7	
PA_sn_42:7.3.2_1	yo vā so udakamaṇiko acchiddo ahārī aparihārī, yo vā so udakamaṇiko acchiddo hārī	7	
PA_sn_42:7.3.2_2	parihārī, yo vā so udakamaṇiko chiddo hārī parihārī”ti?	7	
PA_sn_42:7.3.3_0	“Asu, bhante, puriso udakaṁ nikkhipitukāmo, yo so udakamaṇiko acchiddo ahārī aparihārī	7	
PA_sn_42:7.3.3_1	tattha nikkhipeyya, tattha nikkhipitvā, yo so udakamaṇiko acchiddo hārī parihārī	7	
PA_sn_42:7.3.3_2	tattha nikkhipeyya, tattha nikkhipitvā, yo so udakamaṇiko chiddo hārī parihārī tattha	7	
PA_sn_42:7.3.3_3	nikkhipeyyapi, nopi nikkhipeyya.	7	
PA_sn_42:7.3.4	Taṁ kissa hetu?	7	
PA_sn_42:7.3.5	Antamaso bhaṇḍadhovanampi bhavissatī”ti.	7	
PA_sn_42:7.4.1	“Seyyathāpi, gāmaṇi, yo so udakamaṇiko acchiddo ahārī aparihārī; evameva mayhaṁ bhikkhubhikkhuniyo.	7	
PA_sn_42:7.4.2	Tesāhaṁ dhammaṁ desemi—ādikalyāṇaṁ majjhekalyāṇaṁ pariyosānakalyāṇaṁ sātthaṁ sabyañjanaṁ, kevalaparipuṇṇaṁ parisuddhaṁ brahmacariyaṁ pakāsemi.	7	
PA_sn_42:7.4.3	Taṁ kissa hetu?	7	
PA_sn_42:7.4.4	Ete hi, gāmaṇi, maṁdīpā maṁleṇā maṁtāṇā maṁsaraṇā viharanti.	7	
PA_sn_42:7.4.5	Seyyathāpi, gāmaṇi, yo so udakamaṇiko acchiddo hārī parihārī; evameva mayhaṁ upāsakaupāsikāyo.	7	
PA_sn_42:7.4.6	Tesāhaṁ dhammaṁ desemi—ādikalyāṇaṁ majjhekalyāṇaṁ pariyosānakalyāṇaṁ sātthaṁ sabyañjanaṁ, kevalaparipuṇṇaṁ parisuddhaṁ brahmacariyaṁ pakāsemi.	7	
PA_sn_42:7.4.7	Taṁ kissa hetu?	7	
PA_sn_42:7.4.8	Ete hi, gāmaṇi, maṁdīpā maṁleṇā maṁtāṇā maṁsaraṇā viharanti.	7	
PA_sn_42:7.4.9	Seyyathāpi, gāmaṇi, yo so udakamaṇiko chiddo hārī parihārī; evameva mayhaṁ aññatitthiyā samaṇabrāhmaṇaparibbājakā.	7	
PA_sn_42:7.4.10	Tesāhaṁ dhammaṁ desemi—ādikalyāṇaṁ majjhekalyāṇaṁ pariyosānakalyāṇaṁ sātthaṁ sabyañjanaṁ kevalaparipuṇṇaṁ parisuddhaṁ brahmacariyaṁ pakāsemi.	7	
PA_sn_42:7.4.11	Taṁ kissa hetu?	7	
PA_sn_42:7.4.12	Appeva nāma ekaṁ padampi ājāneyyuṁ, taṁ nesaṁ assa dīgharattaṁ hitāya sukhāyā”ti.	7	
PA_sn_42:7.5.1	Evaṁ vutte, asibandhakaputto gāmaṇi bhagavantaṁ etadavoca:	7	
PA_sn_42:7.5.2	“abhikkantaṁ, bhante, abhikkantaṁ, bhante …pe…	7	
PA_sn_42:7.5.3	upāsakaṁ maṁ bhagavā dhāretu ajjatagge pāṇupetaṁ saraṇaṁ gatan”ti.	7	
PA_sn_42:7.5.4	Sattamaṁ.	7	
PA_sn_42:8.0.1	Saṁyutta Nikāya 42.8	8	
PA_sn_42:8.0.2	1. Gāmaṇivagga	8	
PA_sn_42:8.0.3	Saṅkhadhamasutta	8	
PA_sn_42:8.1.1	Ekaṁ samayaṁ bhagavā nāḷandāyaṁ viharati pāvārikambavane.	8	
PA_sn_42:8.1.2	Atha kho asibandhakaputto gāmaṇi nigaṇṭhasāvako yena bhagavā tenupasaṅkami; upasaṅkamitvā ekamantaṁ nisīdi. Ekamantaṁ nisinnaṁ kho asibandhakaputtaṁ gāmaṇiṁ bhagavā etadavoca:	8	
PA_sn_42:8.1.3	“kathaṁ nu kho, gāmaṇi, nigaṇṭho nāṭaputto sāvakānaṁ dhammaṁ desetī”ti?	8	
PA_sn_42:8.1.4	“Evaṁ kho, bhante, nigaṇṭho nāṭaputto sāvakānaṁ dhammaṁ deseti:	8	
PA_sn_42:8.1.5_0	‘yo koci pāṇaṁ atipāteti, sabbo so āpāyiko nerayiko, yo koci adinnaṁ ādiyati, sabbo	8	
PA_sn_42:8.1.5_1	so āpāyiko nerayiko, yo koci kāmesu micchā carati, sabbo so āpāyiko nerayiko, yo	8	
PA_sn_42:8.1.5_2	koci musā bhaṇati sabbo, so āpāyiko nerayiko.	8	
PA_sn_42:8.1.6	Yaṁbahulaṁ yaṁbahulaṁ viharati, tena tena nīyatī’ti.	8	
PA_sn_42:8.1.7	Evaṁ kho, bhante, nigaṇṭho nāṭaputto sāvakānaṁ dhammaṁ desetī”ti.	8	
PA_sn_42:8.1.8	“‘Yaṁbahulaṁ yaṁbahulañca, gāmaṇi, viharati, tena tena nīyati’, evaṁ sante na koci āpāyiko nerayiko bhavissati, yathā nigaṇṭhassa nāṭaputtassa vacanaṁ.	8	
PA_sn_42:8.2.1	Taṁ kiṁ maññasi, gāmaṇi,	8	
PA_sn_42:8.2.2	yo so puriso pāṇātipātī rattiyā vā divasassa vā samayāsamayaṁ upādāya, katamo bahutaro samayo, yaṁ vā so pāṇamatipāteti, yaṁ vā so pāṇaṁ nātipātetī”ti?	8	
PA_sn_42:8.2.3_0	“Yo so, bhante, puriso pāṇātipātī rattiyā vā divasassa vā samayāsamayaṁ upādāya,	8	
PA_sn_42:8.2.3_1	appataro so samayo yaṁ so pāṇamatipāteti, atha kho sveva bahutaro samayo yaṁ so pāṇaṁ nātipātetī”ti.	8	
PA_sn_42:8.2.4	“‘Yaṁbahulaṁ yaṁbahulañca, gāmaṇi, viharati tena tena nīyatī’ti, evaṁ sante na koci āpāyiko nerayiko bhavissati, yathā nigaṇṭhassa nāṭaputtassa vacanaṁ.	8	
PA_sn_42:8.3.1	Taṁ kiṁ maññasi, gāmaṇi,	8	
PA_sn_42:8.3.2	yo so puriso adinnādāyī rattiyā vā divasassa vā samayāsamayaṁ upādāya, katamo bahutaro samayo, yaṁ vā so adinnaṁ ādiyati, yaṁ vā so adinnaṁ nādiyatī”ti.	8	
PA_sn_42:8.3.3_0	“Yo so, bhante, puriso adinnādāyī rattiyā vā divasassa vā samayāsamayaṁ upādāya appataro	8	
PA_sn_42:8.3.3_1	so samayo, yaṁ so adinnaṁ ādiyati, atha kho sveva bahutaro samayo, yaṁ so adinnaṁ nādiyatī”ti.	8	
PA_sn_42:8.3.4	“‘Yaṁbahulaṁ yaṁbahulañca, gāmaṇi, viharati tena tena nīyatī’ti, evaṁ sante na koci āpāyiko nerayiko bhavissati, yathā nigaṇṭhassa nāṭaputtassa vacanaṁ.	8	
PA_sn_42:8.4.1_0	Taṁ kiṁ maññasi, gāmaṇi, yo so puriso kāmesumicchācārī rattiyā vā divasassa vā samayāsamayaṁ	8	
PA_sn_42:8.4.1_1	upādāya, katamo bahutaro samayo, yaṁ vā so kāmesu micchā carati, yaṁ vā so kāmesu	8	
PA_sn_42:8.4.1_2	micchā na caratī”ti?	8	
PA_sn_42:8.4.2_0	“Yo so, bhante, puriso kāmesumicchācārī rattiyā vā divasassa vā samayāsamayaṁ upādāya,	8	
PA_sn_42:8.4.2_1	appataro so samayo yaṁ so kāmesu micchā carati, atha kho sveva bahutaro samayo, yaṁ	8	
PA_sn_42:8.4.2_2	so kāmesu micchā na caratī”ti.	8	
PA_sn_42:8.4.3	“‘Yaṁbahulaṁ yaṁbahulañca, gāmaṇi, viharati tena tena nīyatī’ti, evaṁ sante na koci āpāyiko nerayiko bhavissati, yathā nigaṇṭhassa nāṭaputtassa vacanaṁ.	8	
PA_sn_42:8.5.1	Taṁ kiṁ maññasi, gāmaṇi, yo so puriso musāvādī rattiyā vā divasassa vā samayāsamayaṁ upādāya, katamo bahutaro samayo, yaṁ vā so musā bhaṇati, yaṁ vā so musā na bhaṇatī”ti?	8	
PA_sn_42:8.5.2	“Yo so, bhante, puriso musāvādī rattiyā vā divasassa vā samayāsamayaṁ upādāya, appataro so samayo, yaṁ so musā bhaṇati, atha kho sveva bahutaro samayo, yaṁ so musā na bhaṇatī”ti.	8	
PA_sn_42:8.5.3	“‘Yaṁbahulaṁ yaṁbahulañca, gāmaṇi, viharati tena tena nīyatī’ti, evaṁ sante na koci āpāyiko nerayiko bhavissati, yathā nigaṇṭhassa nāṭaputtassa vacanaṁ.	8	
PA_sn_42:8.6.1	Idha, gāmaṇi, ekacco satthā evaṁvādī hoti evaṁdiṭṭhi:	8	
PA_sn_42:8.6.2_0	‘yo koci pāṇamatipāteti, sabbo so āpāyiko nerayiko, yo koci adinnaṁ ādiyati, sabbo	8	
PA_sn_42:8.6.2_1	so āpāyiko nerayiko, yo koci kāmesu micchā carati, sabbo so āpāyiko nerayiko, yo	8	
PA_sn_42:8.6.2_2	koci musā bhaṇati, sabbo so āpāyiko nerayiko’ti.	8	
PA_sn_42:8.6.3	Tasmiṁ kho pana, gāmaṇi, satthari sāvako abhippasanno hoti.	8	
PA_sn_42:8.6.4	Tassa evaṁ hoti:	8	
PA_sn_42:8.6.5	‘mayhaṁ kho satthā evaṁvādī evaṁdiṭṭhi—	8	
PA_sn_42:8.6.6	yo koci pāṇamatipāteti, sabbo so āpāyiko nerayikoti.	8	
PA_sn_42:8.6.7	Atthi kho pana mayā pāṇo atipātito, ahampamhi āpāyiko nerayikoti diṭṭhiṁ paṭilabhati.	8	
PA_sn_42:8.6.8	Taṁ, gāmaṇi, vācaṁ appahāya taṁ cittaṁ appahāya taṁ diṭṭhiṁ appaṭinissajjitvā yathābhataṁ nikkhitto evaṁ niraye.	8	
PA_sn_42:8.6.9	Mayhaṁ kho satthā evaṁvādī evaṁdiṭṭhi—	8	
PA_sn_42:8.6.10	yo koci adinnaṁ ādiyati, sabbo so āpāyiko nerayikoti.	8	
PA_sn_42:8.6.11	Atthi kho pana mayā adinnaṁ ādinnaṁ ahampamhi āpāyiko nerayikoti diṭṭhiṁ paṭilabhati.	8	
PA_sn_42:8.6.12	Taṁ, gāmaṇi, vācaṁ appahāya taṁ cittaṁ appahāya taṁ diṭṭhiṁ appaṭinissajjitvā yathābhataṁ nikkhitto evaṁ niraye.	8	
PA_sn_42:8.6.13	Mayhaṁ kho satthā evaṁvādī evaṁdiṭṭhi—	8	
PA_sn_42:8.6.14	yo koci kāmesu micchā carati, sabbo so āpāyiko nerayiko’ti.	8	
PA_sn_42:8.6.15	Atthi kho pana mayā kāmesu micchā ciṇṇaṁ.	8	
PA_sn_42:8.6.16	‘Ahampamhi āpāyiko nerayiko’ti diṭṭhiṁ paṭilabhati.	8	
PA_sn_42:8.6.17	Taṁ, gāmaṇi, vācaṁ appahāya taṁ cittaṁ appahāya taṁ diṭṭhiṁ appaṭinissajjitvā yathābhataṁ nikkhitto evaṁ niraye.	8	
PA_sn_42:8.6.18	Mayhaṁ kho satthā evaṁvādī evaṁdiṭṭhi—	8	
PA_sn_42:8.6.19	yo koci musā bhaṇati, sabbo so āpāyiko nerayikoti.	8	
PA_sn_42:8.6.20	Atthi kho pana mayā musā bhaṇitaṁ.	8	
PA_sn_42:8.6.21	‘Ahampamhi āpāyiko nerayiko’ti diṭṭhiṁ paṭilabhati.	8	
PA_sn_42:8.6.22	Taṁ, gāmaṇi, vācaṁ appahāya taṁ cittaṁ appahāya taṁ diṭṭhiṁ appaṭinissajjitvā yathābhataṁ nikkhitto evaṁ niraye.	8	
PA_sn_42:8.7.1	Idha pana, gāmaṇi, tathāgato loke uppajjati arahaṁ sammāsambuddho vijjācaraṇasampanno sugato lokavidū anuttaro purisadammasārathi satthā devamanussānaṁ buddho bhagavā.	8	
PA_sn_42:8.7.2	So anekapariyāyena pāṇātipātaṁ garahati vigarahati, ‘pāṇātipātā viramathā’ti cāha.	8	
PA_sn_42:8.7.3	Adinnādānaṁ garahati vigarahati, ‘adinnādānā viramathā’ti cāha.	8	
PA_sn_42:8.7.4	Kāmesumicchācāraṁ garahati, vigarahati ‘kāmesumicchācārā viramathā’ti cāha.	8	
PA_sn_42:8.7.5	Musāvādaṁ garahati vigarahati ‘musāvādā viramathā’ti cāha.	8	
PA_sn_42:8.7.6	Tasmiṁ kho pana, gāmaṇi, satthari sāvako abhippasanno hoti.	8	
PA_sn_42:8.7.7	So iti paṭisañcikkhati:	8	
PA_sn_42:8.7.8	‘bhagavā kho anekapariyāyena pāṇātipātaṁ garahati vigarahati, pāṇātipātā viramathāti cāha.	8	
PA_sn_42:8.7.9	Atthi kho pana mayā pāṇo atipātito yāvatako vā tāvatako vā.	8	
PA_sn_42:8.7.10	Yo kho pana mayā pāṇo atipātito yāvatako vā tāvatako vā, taṁ na suṭṭhu, taṁ na sādhu.	8	
PA_sn_42:8.7.11	Ahañceva kho pana tappaccayā vippaṭisārī assaṁ.	8	
PA_sn_42:8.7.12	Na metaṁ pāpaṁ kammaṁ akataṁ bhavissatī’ti.	8	
PA_sn_42:8.7.13	So iti paṭisaṅkhāya tañceva pāṇātipātaṁ pajahati.	8	
PA_sn_42:8.7.14	Āyatiñca pāṇātipātā paṭivirato hoti.	8	
PA_sn_42:8.7.15	Evametassa pāpassa kammassa pahānaṁ hoti.	8	
PA_sn_42:8.7.16	Evametassa pāpassa kammassa samatikkamo hoti.	8	
PA_sn_42:8.8.1	‘Bhagavā kho anekapariyāyena adinnādānaṁ garahati vigarahati, adinnādānā viramathāti cāha.	8	
PA_sn_42:8.8.2	Atthi kho pana mayā adinnaṁ ādinnaṁ yāvatakaṁ vā tāvatakaṁ vā.	8	
PA_sn_42:8.8.3	Yaṁ kho pana mayā adinnaṁ ādinnaṁ yāvatakaṁ vā tāvatakaṁ vā taṁ na suṭṭhu, taṁ na sādhu.	8	
PA_sn_42:8.8.4	Ahañceva kho pana tappaccayā vippaṭisārī assaṁ, na metaṁ pāpaṁ kammaṁ akataṁ bhavissatī’ti.	8	
PA_sn_42:8.8.5	So iti paṭisaṅkhāya tañceva adinnādānaṁ pajahati.	8	
PA_sn_42:8.8.6	Āyatiñca adinnādānā paṭivirato hoti.	8	
PA_sn_42:8.8.7	Evametassa pāpassa kammassa pahānaṁ hoti.	8	
PA_sn_42:8.8.8	Evametassa pāpassa kammassa samatikkamo hoti.	8	
PA_sn_42:8.9.1	‘Bhagavā kho pana anekapariyāyena kāmesumicchācāraṁ garahati vigarahati, kāmesumicchācārā viramathāti cāha.	8	
PA_sn_42:8.9.2	Atthi kho pana mayā kāmesu micchā ciṇṇaṁ yāvatakaṁ vā tāvatakaṁ vā.	8	
PA_sn_42:8.9.3	Yaṁ kho pana mayā kāmesu micchā ciṇṇaṁ yāvatakaṁ vā tāvatakaṁ vā taṁ na suṭṭhu, taṁ na sādhu.	8	
PA_sn_42:8.9.4	Ahañceva kho pana tappaccayā vippaṭisārī assaṁ, na metaṁ pāpaṁ kammaṁ akataṁ bhavissatī’ti.	8	
PA_sn_42:8.9.5	So iti paṭisaṅkhāya tañceva kāmesumicchācāraṁ pajahati, āyatiñca kāmesumicchācārā paṭivirato hoti.	8	
PA_sn_42:8.9.6	Evametassa pāpassa kammassa pahānaṁ hoti.	8	
PA_sn_42:8.9.7	Evametassa pāpassa kammassa samatikkamo hoti.	8	
PA_sn_42:8.10.1	‘Bhagavā kho pana anekapariyāyena musāvādaṁ garahati vigarahati, musāvādā viramathāti cāha.	8	
PA_sn_42:8.10.2	Atthi kho pana mayā musā bhaṇitaṁ yāvatakaṁ vā tāvatakaṁ vā.	8	
PA_sn_42:8.10.3	Yaṁ kho pana mayā musā bhaṇitaṁ yāvatakaṁ vā tāvatakaṁ vā taṁ na suṭṭhu, taṁ na sādhu. Ahañceva kho pana tappaccayā vippaṭisārī assaṁ, na metaṁ pāpaṁ kammaṁ akataṁ bhavissatī’ti.	8	
PA_sn_42:8.10.4	So iti paṭisaṅkhāya tañceva musāvādaṁ pajahati, āyatiñca musāvādā paṭivirato hoti.	8	
PA_sn_42:8.10.5	Evametassa pāpassa kammassa pahānaṁ hoti. Evametassa pāpassa kammassa samatikkamo hoti.	8	
PA_sn_42:8.11.1	So pāṇātipātaṁ pahāya pāṇātipātā paṭivirato hoti.	8	
PA_sn_42:8.11.2	Adinnādānaṁ pahāya adinnādānā paṭivirato hoti.	8	
PA_sn_42:8.11.3	Kāmesumicchācāraṁ pahāya kāmesumicchācārā paṭivirato hoti.	8	
PA_sn_42:8.11.4	Musāvādaṁ pahāya musāvādā paṭivirato hoti.	8	
PA_sn_42:8.11.5	Pisuṇaṁ vācaṁ pahāya pisuṇāya vācāya paṭivirato hoti.	8	
PA_sn_42:8.11.6	Pharusaṁ vācaṁ pahāya pharusāya vācāya paṭivirato hoti.	8	
PA_sn_42:8.11.7	Samphappalāpaṁ pahāya samphappalāpā paṭivirato hoti.	8	
PA_sn_42:8.11.8	Abhijjhaṁ pahāya anabhijjhālu hoti.	8	
PA_sn_42:8.11.9	Byāpādappadosaṁ pahāya abyāpannacitto hoti.	8	
PA_sn_42:8.11.10	Micchādiṭṭhiṁ pahāya sammādiṭṭhiko hoti.	8	
PA_sn_42:8.12.1_0	Sa kho so, gāmaṇi, ariyasāvako evaṁ vigatābhijjho vigatabyāpādo asammūḷho sampajāno	8	
PA_sn_42:8.12.1_1	paṭissato mettāsahagatena cetasā ekaṁ disaṁ pharitvā viharati, tathā dutiyaṁ, tathā	8	
PA_sn_42:8.12.1_2	tatiyaṁ, tathā catutthaṁ. Iti uddhamadho tiriyaṁ sabbadhi sabbattatāya sabbāvantaṁ	8	
PA_sn_42:8.12.1_3	lokaṁ mettāsahagatena cetasā vipulena mahaggatena appamāṇena averena abyāpajjena pharitvā viharati.	8	
PA_sn_42:8.12.2	Seyyathāpi, gāmaṇi, balavā saṅkhadhamo appakasireneva catuddisā viññāpeyya;	8	
PA_sn_42:8.12.3	evameva kho, gāmaṇi, evaṁ bhāvitāya mettāya cetovimuttiyā evaṁ bahulīkatāya yaṁ pamāṇakataṁ kammaṁ, na taṁ tatrāvasissati, na taṁ tatrāvatiṭṭhati.	8	
PA_sn_42:8.13.1	Sa kho so, gāmaṇi, ariyasāvako evaṁ vigatābhijjho vigatabyāpādo asammūḷho sampajāno paṭissato karuṇāsahagatena cetasā …pe…	8	
PA_sn_42:8.13.2	muditāsahagatena cetasā …pe….	8	
PA_sn_42:8.13.3_0	Upekkhāsahagatena cetasā ekaṁ disaṁ pharitvā viharati, tathā dutiyaṁ, tathā tatiyaṁ,	8	
PA_sn_42:8.13.3_1	tathā catutthaṁ. Iti uddhamadho tiriyaṁ sabbadhi sabbattatāya sabbāvantaṁ lokaṁ upekkhāsahagatena	8	
PA_sn_42:8.13.3_2	cetasā vipulena mahaggatena appamāṇena averena abyāpajjena pharitvā viharati.	8	
PA_sn_42:8.13.4	Seyyathāpi, gāmaṇi, balavā saṅkhadhamo appakasireneva catuddisā viññāpeyya;	8	
PA_sn_42:8.13.5	evameva kho, gāmaṇi, evaṁ bhāvitāya upekkhāya cetovimuttiyā evaṁ bahulīkatāya yaṁ pamāṇakataṁ kammaṁ na taṁ tatrāvasissati, na taṁ tatrāvatiṭṭhatī”ti.	8	
PA_sn_42:8.14.1	Evaṁ vutte, asibandhakaputto gāmaṇi bhagavantaṁ etadavoca:	8	
PA_sn_42:8.14.2	“abhikkantaṁ, bhante, abhikkantaṁ, bhante …pe…	8	
PA_sn_42:8.14.3	upāsakaṁ maṁ bhagavā dhāretu ajjatagge pāṇupetaṁ saraṇaṁ gatan”ti.	8	
PA_sn_42:8.14.4	Aṭṭhamaṁ.	8	
PA_sn_42:9.0.1	Saṁyutta Nikāya 42.9	9	
PA_sn_42:9.0.2	1. Gāmaṇivagga	9	
PA_sn_42:9.0.3	Kulasutta	9	
PA_sn_42:9.1.1	Ekaṁ samayaṁ bhagavā kosalesu cārikaṁ caramāno mahatā bhikkhusaṅghena saddhiṁ yena nāḷandā tadavasari.	9	
PA_sn_42:9.1.2	Tatra sudaṁ bhagavā nāḷandāyaṁ viharati pāvārikambavane.	9	
PA_sn_42:9.2.1	Tena kho pana samayena nāḷandā dubbhikkhā hoti dvīhitikā setaṭṭhikā salākāvuttā.	9	
PA_sn_42:9.2.2	Tena kho pana samayena nigaṇṭho nāṭaputto nāḷandāyaṁ paṭivasati mahatiyā nigaṇṭhaparisāya saddhiṁ.	9	
PA_sn_42:9.2.3_0	Atha kho asibandhakaputto gāmaṇi nigaṇṭhasāvako yena nigaṇṭho nāṭaputto tenupasaṅkami;	9	
PA_sn_42:9.2.3_1	upasaṅkamitvā nigaṇṭhaṁ nāṭaputtaṁ abhivādetvā ekamantaṁ nisīdi. Ekamantaṁ nisinnaṁ	9	
PA_sn_42:9.2.3_2	kho asibandhakaputtaṁ gāmaṇiṁ nigaṇṭho nāṭaputto etadavoca:	9	
PA_sn_42:9.2.4	“ehi tvaṁ, gāmaṇi, samaṇassa gotamassa vādaṁ āropehi.	9	
PA_sn_42:9.2.5	Evaṁ te kalyāṇo kittisaddo abbhuggacchissati:	9	
PA_sn_42:9.2.6	‘asibandhakaputtena gāmaṇinā samaṇassa gotamassa evaṁmahiddhikassa evaṁmahānubhāvassa vādo āropito’”ti.	9	
PA_sn_42:9.3.1	“Kathaṁ panāhaṁ, bhante, samaṇassa gotamassa evaṁmahiddhikassa evaṁmahānubhāvassa vādaṁ āropessāmī”ti?	9	
PA_sn_42:9.3.2	“Ehi tvaṁ, gāmaṇi, yena samaṇo gotamo tenupasaṅkama; upasaṅkamitvā samaṇaṁ gotamaṁ evaṁ vadehi:	9	
PA_sn_42:9.3.3	‘nanu, bhante, bhagavā anekapariyāyena kulānaṁ anuddayaṁ vaṇṇeti, anurakkhaṁ vaṇṇeti, anukampaṁ vaṇṇetī’ti?	9	
PA_sn_42:9.3.4	Sace kho, gāmaṇi, samaṇo gotamo evaṁ puṭṭho evaṁ byākaroti:	9	
PA_sn_42:9.3.5	‘evaṁ, gāmaṇi, tathāgato anekapariyāyena kulānaṁ anuddayaṁ vaṇṇeti, anurakkhaṁ vaṇṇeti, anukampaṁ vaṇṇetī’ti, tamenaṁ tvaṁ evaṁ vadeyyāsi:	9	
PA_sn_42:9.3.6	‘atha kiñcarahi, bhante, bhagavā dubbhikkhe dvīhitike setaṭṭhike salākāvutte mahatā bhikkhusaṅghena saddhiṁ cārikaṁ carati?	9	
PA_sn_42:9.3.7	Ucchedāya bhagavā kulānaṁ paṭipanno, anayāya bhagavā kulānaṁ paṭipanno, upaghātāya bhagavā kulānaṁ paṭipanno’ti.	9	
PA_sn_42:9.3.8	Imaṁ kho te, gāmaṇi, samaṇo gotamo ubhatokoṭikaṁ pañhaṁ puṭṭho neva sakkhati uggilituṁ, neva sakkhati ogilitun”ti.	9	
PA_sn_42:9.3.9_0	“Evaṁ, bhante”ti kho asibandhakaputto gāmaṇi nigaṇṭhassa nāṭaputtassa paṭissutvā	9	
PA_sn_42:9.3.9_1	uṭṭhāyāsanā nigaṇṭhaṁ nāṭaputtaṁ abhivādetvā padakkhiṇaṁ katvā yena bhagavā tenupasaṅkami;	9	
PA_sn_42:9.3.9_2	upasaṅkamitvā bhagavantaṁ abhivādetvā ekamantaṁ nisīdi. Ekamantaṁ nisinno kho asibandhakaputto	9	
PA_sn_42:9.3.9_3	gāmaṇi bhagavantaṁ etadavoca:	9	
PA_sn_42:9.4.1	“Nanu, bhante, bhagavā anekapariyāyena kulānaṁ anuddayaṁ vaṇṇeti, anurakkhaṁ vaṇṇeti, anukampaṁ vaṇṇetī”ti?	9	
PA_sn_42:9.4.2	“Evaṁ, gāmaṇi, tathāgato anekapariyāyena kulānaṁ anuddayaṁ vaṇṇeti, anurakkhaṁ vaṇṇeti, anukampaṁ vaṇṇetī”ti.	9	
PA_sn_42:9.4.3	“Atha kiñcarahi, bhante, bhagavā dubbhikkhe dvīhitike setaṭṭhike salākāvutte mahatā bhikkhusaṅghena saddhiṁ cārikaṁ carati?	9	
PA_sn_42:9.4.4	Ucchedāya bhagavā kulānaṁ paṭipanno, anayāya bhagavā kulānaṁ paṭipanno, upaghātāya bhagavā kulānaṁ paṭipanno”ti.	9	
PA_sn_42:9.4.5	“Ito so, gāmaṇi, ekanavutikappe yamahaṁ anussarāmi, nābhijānāmi kiñci kulaṁ pakkabhikkhānuppadānamattena upahatapubbaṁ.	9	
PA_sn_42:9.4.6_0	Atha kho yāni tāni kulāni aḍḍhāni mahaddhanāni mahābhogāni pahūtajātarūparajatāni	9	
PA_sn_42:9.4.6_1	pahūtavittūpakaraṇāni pahūtadhanadhaññāni, sabbāni tāni dānasambhūtāni ceva saccasambhūtāni	9	
PA_sn_42:9.4.6_2	ca sāmaññasambhūtāni ca.	9	
PA_sn_42:9.4.7	Aṭṭha kho, gāmaṇi, hetū, aṭṭha paccayā kulānaṁ upaghātāya.	9	
PA_sn_42:9.4.8_0	Rājato vā kulāni upaghātaṁ gacchanti, corato vā kulāni upaghātaṁ gacchanti, aggito	9	
PA_sn_42:9.4.8_1	vā kulāni upaghātaṁ gacchanti, udakato vā kulāni upaghātaṁ gacchanti, nihitaṁ vā	9	
PA_sn_42:9.4.8_2	ṭhānā vigacchati, duppayuttā vā kammantā vipajjanti, kule vā kulaṅgāroti uppajjati,	9	
PA_sn_42:9.4.8_3	yo te bhoge vikirati vidhamati viddhaṁseti, aniccatāyeva aṭṭhamīti.	9	
PA_sn_42:9.4.9	Ime kho, gāmaṇi, aṭṭha hetū, aṭṭha paccayā kulānaṁ upaghātāya.	9	
PA_sn_42:9.4.10	Imesu kho, gāmaṇi, aṭṭhasu hetūsu, aṭṭhasu paccayesu saṁvijjamānesu yo maṁ evaṁ vadeyya:	9	
PA_sn_42:9.4.11	‘ucchedāya bhagavā kulānaṁ paṭipanno, anayāya bhagavā kulānaṁ paṭipanno, upaghātāya bhagavā kulānaṁ paṭipanno’ti,	9	
PA_sn_42:9.4.12	taṁ, gāmaṇi, vācaṁ appahāya taṁ cittaṁ appahāya taṁ diṭṭhiṁ appaṭinissajjitvā yathābhataṁ nikkhitto evaṁ niraye”ti.	9	
PA_sn_42:9.5.1	Evaṁ vutte, asibandhakaputto gāmaṇi bhagavantaṁ etadavoca:	9	
PA_sn_42:9.5.2	“abhikkantaṁ, bhante, abhikkantaṁ, bhante …pe…	9	
PA_sn_42:9.5.3	upāsakaṁ maṁ bhagavā dhāretu ajjatagge pāṇupetaṁ saraṇaṁ gatan”ti.	9	
PA_sn_42:9.5.4	Navamaṁ.	9	
PA_sn_42:10.0.1	Saṁyutta Nikāya 42.10	10	
PA_sn_42:10.0.2	1. Gāmaṇivagga	10	
PA_sn_42:10.0.3	Maṇicūḷakasutta	10	
PA_sn_42:10.1.1	Ekaṁ samayaṁ bhagavā rājagahe viharati veḷuvane kalandakanivāpe.	10	
PA_sn_42:10.1.2	Tena kho pana samayena rājantepure rājaparisāya sannisinnānaṁ sannipatitānaṁ ayamantarākathā udapādi:	10	
PA_sn_42:10.1.3	“kappati samaṇānaṁ sakyaputtiyānaṁ jātarūparajataṁ, sādiyanti samaṇā sakyaputtiyā jātarūparajataṁ, paṭiggaṇhanti samaṇā sakyaputtiyā jātarūparajatan”ti.	10	
PA_sn_42:10.2.1	Tena kho pana samayena maṇicūḷako gāmaṇi tassaṁ parisāyaṁ nisinno hoti.	10	
PA_sn_42:10.2.2	Atha kho maṇicūḷako gāmaṇi taṁ parisaṁ etadavoca:	10	
PA_sn_42:10.2.3	“mā ayyo evaṁ avacuttha.	10	
PA_sn_42:10.2.4_0	Na kappati samaṇānaṁ sakyaputtiyānaṁ jātarūparajataṁ, na sādiyanti samaṇā sakyaputtiyā	10	
PA_sn_42:10.2.4_1	jātarūparajataṁ, nappaṭiggaṇhanti samaṇā sakyaputtiyā jātarūparajataṁ, nikkhittamaṇisuvaṇṇā	10	
PA_sn_42:10.2.4_2	samaṇā sakyaputtiyā apetajātarūparajatā”ti.	10	
PA_sn_42:10.2.5	Asakkhi kho maṇicūḷako gāmaṇi taṁ parisaṁ saññāpetuṁ.	10	
PA_sn_42:10.2.6	Atha kho maṇicūḷako gāmaṇi yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. Ekamantaṁ nisinno kho maṇicūḷako gāmaṇi bhagavantaṁ etadavoca:	10	
PA_sn_42:10.2.7	“idha, bhante, rājantepure rājaparisāya sannisinnānaṁ sannipatitānaṁ ayamantarākathā udapādi:	10	
PA_sn_42:10.2.8	‘kappati samaṇānaṁ sakyaputtiyānaṁ jātarūparajataṁ, sādiyanti samaṇā sakyaputtiyā jātarūparajataṁ, paṭiggaṇhanti samaṇā sakyaputtiyā jātarūparajatan’ti.	10	
PA_sn_42:10.2.9	Evaṁ vutte, ahaṁ, bhante, taṁ parisaṁ etadavocaṁ:	10	
PA_sn_42:10.2.10	‘mā ayyo evaṁ avacuttha.	10	
PA_sn_42:10.2.11_0	Na kappati samaṇānaṁ sakyaputtiyānaṁ jātarūparajataṁ, na sādiyanti samaṇā sakyaputtiyā	10	
PA_sn_42:10.2.11_1	jātarūparajataṁ, nappaṭiggaṇhanti samaṇā sakyaputtiyā jātarūparajataṁ, nikkhittamaṇisuvaṇṇā	10	
PA_sn_42:10.2.11_2	samaṇā sakyaputtiyā apetajātarūparajatā’ti.	10	
PA_sn_42:10.2.12	Asakkhiṁ khvāhaṁ, bhante, taṁ parisaṁ saññāpetuṁ.	10	
PA_sn_42:10.2.13_0	Kaccāhaṁ, bhante, evaṁ byākaramāno vuttavādī ceva bhagavato homi, na ca bhagavantaṁ	10	
PA_sn_42:10.2.13_1	abhūtena abbhācikkhāmi, dhammassa cānudhammaṁ byākaromi, na ca koci sahadhammiko	10	
PA_sn_42:10.2.13_2	vādānuvādo gārayhaṁ ṭhānaṁ āgacchatī”ti?	10	
PA_sn_42:10.3.1_0	“Taggha tvaṁ, gāmaṇi, evaṁ byākaramāno vuttavādī ceva me hosi, na ca maṁ abhūtena	10	
PA_sn_42:10.3.1_1	abbhācikkhasi, dhammassa cānudhammaṁ byākarosi, na ca koci sahadhammiko vādānuvādo	10	
PA_sn_42:10.3.1_2	gārayhaṁ ṭhānaṁ āgacchati.	10	
PA_sn_42:10.3.2_0	Na hi, gāmaṇi, kappati samaṇānaṁ sakyaputtiyānaṁ jātarūparajataṁ, na sādiyanti samaṇā	10	
PA_sn_42:10.3.2_1	sakyaputtiyā jātarūparajataṁ, nappaṭiggaṇhanti samaṇā sakyaputtiyā jātarūparajataṁ,	10	
PA_sn_42:10.3.2_2	nikkhittamaṇisuvaṇṇā samaṇā sakyaputtiyā apetajātarūparajatā.	10	
PA_sn_42:10.3.3	Yassa kho, gāmaṇi, jātarūparajataṁ kappati, pañcapi tassa kāmaguṇā kappanti.	10	
PA_sn_42:10.3.4	Yassa pañca kāmaguṇā kappanti (…), ekaṁsenetaṁ, gāmaṇi, dhāreyyāsi assamaṇadhammo asakyaputtiyadhammoti.	10	
PA_sn_42:10.3.5	Api cāhaṁ, gāmaṇi, evaṁ vadāmi—	10	
PA_sn_42:10.3.6	tiṇaṁ tiṇatthikena pariyesitabbaṁ, dāru dārutthikena pariyesitabbaṁ, sakaṭaṁ sakaṭatthikena pariyesitabbaṁ, puriso purisatthikena pariyesitabbo.	10	
PA_sn_42:10.3.7	Na tvevāhaṁ, gāmaṇi, kenaci pariyāyena ‘jātarūparajataṁ sāditabbaṁ pariyesitabban’ti vadāmī”ti.	10	
PA_sn_42:10.3.8	Dasamaṁ.	10	
PA_sn_42:11.0.1	Saṁyutta Nikāya 42.11	11	
PA_sn_42:11.0.2	1. Gāmaṇivagga	11	
PA_sn_42:11.0.3	Bhadrakasutta	11	
PA_sn_42:11.1.1	Ekaṁ samayaṁ bhagavā mallesu viharati uruvelakappaṁ nāma mallānaṁ nigamo.	11	
PA_sn_42:11.1.2	Atha kho bhadrako gāmaṇi yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. Ekamantaṁ nisinno kho bhadrako gāmaṇi bhagavantaṁ etadavoca:	11	
PA_sn_42:11.1.3	“sādhu me, bhante, bhagavā dukkhassa samudayañca atthaṅgamañca desetū”ti.	11	
PA_sn_42:11.1.4	“Ahañce te, gāmaṇi, atītamaddhānaṁ ārabbha dukkhassa samudayañca atthaṅgamañca deseyyaṁ:	11	
PA_sn_42:11.1.5	‘evaṁ ahosi atītamaddhānan’ti, tatra te siyā kaṅkhā, siyā vimati.	11	
PA_sn_42:11.1.6	Ahañce te, gāmaṇi, anāgatamaddhānaṁ ārabbha dukkhassa samudayañca atthaṅgamañca deseyyaṁ:	11	
PA_sn_42:11.1.7	‘evaṁ bhavissati anāgatamaddhānan’ti, tatrāpi te siyā kaṅkhā, siyā vimati.	11	
PA_sn_42:11.1.8	Api cāhaṁ, gāmaṇi, idheva nisinno ettheva te nisinnassa dukkhassa samudayañca atthaṅgamañca desessāmi.	11	
PA_sn_42:11.1.9	Taṁ suṇāhi, sādhukaṁ manasi karohi; bhāsissāmī”ti.	11	
PA_sn_42:11.1.10	“Evaṁ, bhante”ti kho bhadrako gāmaṇi bhagavato paccassosi.	11	
PA_sn_42:11.1.11	Bhagavā etadavoca:	11	
PA_sn_42:11.2.1	“Taṁ kiṁ maññasi, gāmaṇi,	11	
PA_sn_42:11.2.2	atthi te uruvelakappe manussā yesaṁ te vadhena vā bandhena vā jāniyā vā garahāya vā uppajjeyyuṁ sokaparidevadukkhadomanassupāyāsā”ti?	11	
PA_sn_42:11.2.3	“Atthi me, bhante, uruvelakappe manussā yesaṁ me vadhena vā bandhena vā jāniyā vā garahāya vā uppajjeyyuṁ sokaparidevadukkhadomanassupāyāsā”ti.	11	
PA_sn_42:11.2.4	“Atthi pana te, gāmaṇi, uruvelakappe manussā yesaṁ te vadhena vā bandhena vā jāniyā vā garahāya vā nuppajjeyyuṁ sokaparidevadukkhadomanassupāyāsā”ti?	11	
PA_sn_42:11.2.5	“Atthi me, bhante, uruvelakappe manussā yesaṁ me vadhena vā bandhena vā jāniyā vā garahāya vā nuppajjeyyuṁ sokaparidevadukkhadomanassupāyāsā”ti.	11	
PA_sn_42:11.2.6	“Ko nu kho, gāmaṇi, hetu, ko paccayo yena te ekaccānaṁ uruvelakappiyānaṁ manussānaṁ vadhena vā bandhena vā jāniyā vā garahāya vā uppajjeyyuṁ sokaparidevadukkhadomanassupāyāsā”ti?	11	
PA_sn_42:11.2.7	“Yesaṁ me, bhante, uruvelakappiyānaṁ manussānaṁ vadhena vā bandhena vā jāniyā vā garahāya vā uppajjeyyuṁ sokaparidevadukkhadomanassupāyāsā, atthi me tesu chandarāgo.	11	
PA_sn_42:11.2.8	Yesaṁ pana, bhante, uruvelakappiyānaṁ manussānaṁ vadhena vā bandhena vā jāniyā vā garahāya vā nuppajjeyyuṁ sokaparidevadukkhadomanassupāyāsā, natthi me tesu chandarāgo”ti.	11	
PA_sn_42:11.2.9	“Iminā tvaṁ, gāmaṇi, dhammena diṭṭhena viditena akālikena pattena pariyogāḷhena atītānāgate nayaṁ nehi:	11	
PA_sn_42:11.2.10	‘yaṁ kho kiñci atītamaddhānaṁ dukkhaṁ uppajjamānaṁ uppajji sabbaṁ taṁ chandamūlakaṁ chandanidānaṁ.	11	
PA_sn_42:11.2.11	Chando hi mūlaṁ dukkhassa.	11	
PA_sn_42:11.2.12	Yampi hi kiñci anāgatamaddhānaṁ dukkhaṁ uppajjamānaṁ uppajjissati, sabbaṁ taṁ chandamūlakaṁ chandanidānaṁ.	11	
PA_sn_42:11.2.13	Chando hi mūlaṁ dukkhassā’”ti.	11	
PA_sn_42:11.2.14	“Acchariyaṁ, bhante, abbhutaṁ, bhante.	11	
PA_sn_42:11.2.15	Yāva subhāsitañcidaṁ, bhante, bhagavatā:	11	
PA_sn_42:11.2.16	‘yaṁ kiñci dukkhaṁ uppajjamānaṁ uppajjati, sabbaṁ taṁ chandamūlakaṁ chandanidānaṁ.	11	
PA_sn_42:11.2.17	Chando hi mūlaṁ dukkhassā’ti.	11	
PA_sn_42:11.2.18	Atthi me, bhante, ciravāsī nāma kumāro bahi āvasathe paṭivasati.	11	
PA_sn_42:11.2.19	So khvāhaṁ, bhante, kālasseva vuṭṭhāya purisaṁ uyyojemi:	11	
PA_sn_42:11.2.20	‘gaccha, bhaṇe, ciravāsiṁ kumāraṁ jānāhī’ti.	11	
PA_sn_42:11.2.21	Yāvakīvañca, bhante, so puriso nāgacchati, tassa me hoteva aññathattaṁ:	11	
PA_sn_42:11.2.22	‘mā heva ciravāsissa kumārassa kiñci ābādhayitthā’”ti.	11	
PA_sn_42:11.3.1	“Taṁ kiṁ maññasi, gāmaṇi,	11	
PA_sn_42:11.3.2	ciravāsissa kumārassa vadhena vā bandhena vā jāniyā vā garahāya vā uppajjeyyuṁ sokaparidevadukkhadomanassupāyāsā”ti?	11	
PA_sn_42:11.3.3	“Ciravāsissa me, bhante, kumārassa vadhena vā bandhena vā jāniyā vā garahāya vā jīvitassapi siyā aññathattaṁ, kiṁ pana me nuppajjissanti sokaparidevadukkhadomanassupāyāsā”ti.	11	
PA_sn_42:11.3.4	“Imināpi kho etaṁ, gāmaṇi, pariyāyena veditabbaṁ:	11	
PA_sn_42:11.3.5	‘yaṁ kiñci dukkhaṁ uppajjamānaṁ uppajjati, sabbaṁ taṁ chandamūlakaṁ chandanidānaṁ.	11	
PA_sn_42:11.3.6	Chando hi mūlaṁ dukkhassā’ti.	11	
PA_sn_42:11.4.1	Taṁ kiṁ maññasi, gāmaṇi,	11	
PA_sn_42:11.4.2	yadā te ciravāsimātā adiṭṭhā ahosi, assutā ahosi, te ciravāsimātuyā chando vā rāgo vā pemaṁ vā”ti?	11	
PA_sn_42:11.4.3	“No hetaṁ, bhante”.	11	
PA_sn_42:11.4.4	“Dassanaṁ vā te, gāmaṇi, āgamma savanaṁ vā evaṁ te ahosi:	11	
PA_sn_42:11.4.5	‘ciravāsimātuyā chando vā rāgo vā pemaṁ vā’”ti?	11	
PA_sn_42:11.4.6	“Evaṁ, bhante”.	11	
PA_sn_42:11.5.1	“Taṁ kiṁ maññasi, gāmaṇi,	11	
PA_sn_42:11.5.2	ciravāsimātuyā te vadhena vā bandhena vā jāniyā vā garahāya vā uppajjeyyuṁ sokaparidevadukkhadomanassupāyāsā”ti?	11	
PA_sn_42:11.5.3	“Ciravāsimātuyā me, bhante, vadhena vā bandhena vā jāniyā vā garahāya vā jīvitassapi siyā aññathattaṁ, kiṁ pana me nuppajjissanti sokaparidevadukkhadomanassupāyāsā”ti.	11	
PA_sn_42:11.5.4	“Imināpi kho etaṁ, gāmaṇi, pariyāyena veditabbaṁ:	11	
PA_sn_42:11.5.5	‘yaṁ kiñci dukkhaṁ uppajjamānaṁ uppajjati, sabbaṁ taṁ chandamūlakaṁ chandanidānaṁ.	11	
PA_sn_42:11.5.6	Chando hi mūlaṁ dukkhassā’”ti.	11	
PA_sn_42:11.5.7	Ekādasamaṁ.	11	
PA_sn_42:12.0.1	Saṁyutta Nikāya 42.12	12	
PA_sn_42:12.0.2	1. Gāmaṇivagga	12	
PA_sn_42:12.0.3	Rāsiyasutta	12	
PA_sn_42:12.1.1	Atha kho rāsiyo gāmaṇi yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. Ekamantaṁ nisinno kho rāsiyo gāmaṇi bhagavantaṁ etadavoca:	12	
PA_sn_42:12.1.2	“sutaṁ metaṁ, bhante, ‘samaṇo gotamo sabbaṁ tapaṁ garahati, sabbaṁ tapassiṁ lūkhajīviṁ ekaṁsena upavadati upakkosatī’ti.	12	
PA_sn_42:12.1.3_0	Ye te, bhante, evamāhaṁsu: ‘samaṇo gotamo sabbaṁ tapaṁ garahati, sabbaṁ tapassiṁ	12	
PA_sn_42:12.1.3_1	lūkhajīviṁ ekaṁsena upavadati upakkosatī’ti, kacci te, bhante, bhagavato vuttavādino,	12	
PA_sn_42:12.1.3_2	na ca bhagavantaṁ abhūtena abbhācikkhanti, dhammassa cānudhammaṁ byākaronti, na ca	12	
PA_sn_42:12.1.3_3	koci sahadhammiko vādānuvādo gārayhaṁ ṭhānaṁ āgacchatī”ti?	12	
PA_sn_42:12.1.4_0	“Ye te, gāmaṇi, evamāhaṁsu: ‘samaṇo gotamo sabbaṁ tapaṁ garahati, sabbaṁ tapassiṁ	12	
PA_sn_42:12.1.4_1	lūkhajīviṁ ekaṁsena upavadati upakkosatī’ti, na me te vuttavādino, abbhācikkhanti	12	
PA_sn_42:12.1.4_2	ca pana maṁ te asatā tucchā abhūtena.	12	
PA_sn_42:12.2.1	Dveme, gāmaṇi, antā pabbajitena na sevitabbā—	12	
PA_sn_42:12.2.2	yo cāyaṁ kāmesu kāmasukhallikānuyogo hīno gammo pothujjaniko anariyo anatthasaṁhito, yo cāyaṁ attakilamathānuyogo dukkho anariyo anatthasaṁhito.	12	
PA_sn_42:12.2.3	Ete te, gāmaṇi, ubho ante anupagamma majjhimā paṭipadā tathāgatena abhisambuddhā—cakkhukaraṇī ñāṇakaraṇī upasamāya abhiññāya sambodhāya nibbānāya saṁvattati.	12	
PA_sn_42:12.2.4	Katamā ca sā, gāmaṇi, majjhimā paṭipadā tathāgatena abhisambuddhā—cakkhukaraṇī ñāṇakaraṇī upasamāya abhiññāya sambodhāya nibbānāya saṁvattati?	12	
PA_sn_42:12.2.5	Ayameva ariyo aṭṭhaṅgiko maggo, seyyathidaṁ—	12	
PA_sn_42:12.2.6	sammādiṭṭhi …pe… sammāsamādhi.	12	
PA_sn_42:12.2.7	Ayaṁ kho sā, gāmaṇi, majjhimā paṭipadā tathāgatena abhisambuddhā—cakkhukaraṇī ñāṇakaraṇī upasamāya abhiññāya sambodhāya nibbānāya saṁvattati.	12	
PA_sn_42:12.3.1	Tayo kho me, gāmaṇi, kāmabhogino santo saṁvijjamānā lokasmiṁ.	12	
PA_sn_42:12.3.2	Katame tayo?	12	
PA_sn_42:12.3.3	Idha, gāmaṇi, ekacco kāmabhogī adhammena bhoge pariyesati, sāhasena adhammena bhoge pariyesitvā sāhasena na attānaṁ sukheti na pīṇeti na saṁvibhajati na puññāni karoti.	12	
PA_sn_42:12.3.4	Idha pana, gāmaṇi, ekacco kāmabhogī adhammena bhoge pariyesati sāhasena.	12	
PA_sn_42:12.3.5	Adhammena bhoge pariyesitvā sāhasena attānaṁ sukheti pīṇeti, na saṁvibhajati na puññāni karoti.	12	
PA_sn_42:12.3.6	Idha pana, gāmaṇi, ekacco kāmabhogī adhammena bhoge pariyesati sāhasena.	12	
PA_sn_42:12.3.7	Adhammena bhoge pariyesitvā sāhasena attānaṁ sukheti pīṇeti saṁvibhajati puññāni karoti.	12	
PA_sn_42:12.4.1	Idha pana, gāmaṇi, ekacco kāmabhogī dhammādhammena bhoge pariyesati sāhasenapi asāhasenapi.	12	
PA_sn_42:12.4.2	Dhammādhammena bhoge pariyesitvā sāhasenapi asāhasenapi na attānaṁ sukheti, na pīṇeti, na saṁvibhajati, na puññāni karoti.	12	
PA_sn_42:12.4.3	Idha pana, gāmaṇi, ekacco kāmabhogī dhammādhammena bhoge pariyesati sāhasenapi asāhasenapi.	12	
PA_sn_42:12.4.4	Dhammādhammena bhoge pariyesitvā sāhasenapi asāhasenapi attānaṁ sukheti pīṇeti, na saṁvibhajati, na puññāni karoti.	12	
PA_sn_42:12.4.5	Idha pana, gāmaṇi, ekacco kāmabhogī dhammādhammena bhoge pariyesati, sāhasenapi asāhasenapi.	12	
PA_sn_42:12.4.6	Dhammādhammena bhoge pariyesitvā sāhasenapi asāhasenapi attānaṁ sukheti pīṇeti saṁvibhajati puññāni karoti.	12	
PA_sn_42:12.5.1	Idha pana, gāmaṇi, ekacco kāmabhogī dhammena bhoge pariyesati asāhasena.	12	
PA_sn_42:12.5.2	Dhammena bhoge pariyesitvā asāhasena na attānaṁ sukheti, na pīṇeti, na saṁvibhajati, na puññāni karoti.	12	
PA_sn_42:12.5.3	Idha pana, gāmaṇi, ekacco kāmabhogī dhammena bhoge pariyesati asāhasena.	12	
PA_sn_42:12.5.4	Dhammena bhoge pariyesitvā asāhasena attānaṁ sukheti pīṇeti, na saṁvibhajati, na puññāni karoti.	12	
PA_sn_42:12.5.5	Idha pana, gāmaṇi, ekacco kāmabhogī dhammena bhoge pariyesati asāhasena.	12	
PA_sn_42:12.5.6	Dhammena bhoge pariyesitvā asāhasena attānaṁ sukheti pīṇeti saṁvibhajati puññāni karoti.	12	
PA_sn_42:12.5.7	Te ca bhoge gadhito mucchito ajjhopanno anādīnavadassāvī anissaraṇapañño paribhuñjati.	12	
PA_sn_42:12.5.8	Idha pana, gāmaṇi, ekacco kāmabhogī dhammena bhoge pariyesati asāhasena.	12	
PA_sn_42:12.5.9	Dhammena bhoge pariyesitvā asāhasena attānaṁ sukheti pīṇeti saṁvibhajati puññāni karoti.	12	
PA_sn_42:12.5.10	Te ca bhoge agadhito amucchito anajjhopanno ādīnavadassāvī nissaraṇapañño paribhuñjati.	12	
PA_sn_42:12.6.1	Tatra, gāmaṇi, yvāyaṁ kāmabhogī adhammena bhoge pariyesati sāhasena, adhammena bhoge pariyesitvā sāhasena na attānaṁ sukheti, na pīṇeti, na saṁvibhajati, na puññāni karoti.	12	
PA_sn_42:12.6.2	Ayaṁ, gāmaṇi, kāmabhogī tīhi ṭhānehi gārayho.	12	
PA_sn_42:12.6.3	Katamehi tīhi ṭhānehi gārayho?	12	
PA_sn_42:12.6.4	Adhammena bhoge pariyesati sāhasenāti, iminā paṭhamena ṭhānena gārayho.	12	
PA_sn_42:12.6.5	Na attānaṁ sukheti na pīṇetīti, iminā dutiyena ṭhānena gārayho.	12	
PA_sn_42:12.6.6	Na saṁvibhajati, na puññāni karotīti, iminā tatiyena ṭhānena gārayho.	12	
PA_sn_42:12.6.7	Ayaṁ, gāmaṇi, kāmabhogī imehi tīhi ṭhānehi gārayho.	12	
PA_sn_42:12.7.1	Tatra, gāmaṇi, yvāyaṁ kāmabhogī adhammena bhoge pariyesati sāhasena, adhammena bhoge pariyesitvā sāhasena attānaṁ sukheti pīṇeti, na saṁvibhajati, na puññāni karoti.	12	
PA_sn_42:12.7.2	Ayaṁ, gāmaṇi, kāmabhogī dvīhi ṭhānehi gārayho, ekena ṭhānena pāsaṁso.	12	
PA_sn_42:12.7.3	Katamehi dvīhi ṭhānehi gārayho?	12	
PA_sn_42:12.7.4	Adhammena bhoge pariyesati sāhasenāti, iminā paṭhamena ṭhānena gārayho.	12	
PA_sn_42:12.7.5	Na saṁvibhajati, na puññāni karotīti, iminā dutiyena ṭhānena gārayho.	12	
PA_sn_42:12.7.6	Katamena ekena ṭhānena pāsaṁso?	12	
PA_sn_42:12.7.7	Attānaṁ sukheti pīṇetīti, iminā ekena ṭhānena pāsaṁso.	12	
PA_sn_42:12.7.8	Ayaṁ, gāmaṇi, kāmabhogī imehi dvīhi ṭhānehi gārayho, iminā ekena ṭhānena pāsaṁso.	12	
PA_sn_42:12.8.1	Tatra, gāmaṇi, yvāyaṁ kāmabhogī adhammena bhoge pariyesati sāhasena, adhammena bhoge pariyesitvā sāhasena attānaṁ sukheti pīṇeti saṁvibhajati puññāni karoti.	12	
PA_sn_42:12.8.2	Ayaṁ, gāmaṇi, kāmabhogī ekena ṭhānena gārayho, dvīhi ṭhānehi pāsaṁso.	12	
PA_sn_42:12.8.3	Katamena ekena ṭhānena gārayho?	12	
PA_sn_42:12.8.4	Adhammena bhoge pariyesati sāhasenāti, iminā ekena ṭhānena gārayho.	12	
PA_sn_42:12.8.5	Katamehi dvīhi ṭhānehi pāsaṁso?	12	
PA_sn_42:12.8.6	Attānaṁ sukheti pīṇetīti, iminā paṭhamena ṭhānena pāsaṁso.	12	
PA_sn_42:12.8.7	Saṁvibhajati puññāni karotīti, iminā dutiyena ṭhānena pāsaṁso.	12	
PA_sn_42:12.8.8	Ayaṁ, gāmaṇi, kāmabhogī, iminā ekena ṭhānena gārayho, imehi dvīhi ṭhānehi pāsaṁso.	12	
PA_sn_42:12.9.1_0	Tatra, gāmaṇi, yvāyaṁ kāmabhogī dhammādhammena bhoge pariyesati sāhasenapi asāhasenapi,	12	
PA_sn_42:12.9.1_1	dhammādhammena bhoge pariyesitvā sāhasenapi asāhasenapi na attānaṁ sukheti, na pīṇeti,	12	
PA_sn_42:12.9.1_2	na saṁvibhajati, na puññāni karoti.	12	
PA_sn_42:12.9.2	Ayaṁ, gāmaṇi, kāmabhogī ekena ṭhānena pāsaṁso, tīhi ṭhānehi gārayho.	12	
PA_sn_42:12.9.3	Katamena ekena ṭhānena pāsaṁso?	12	
PA_sn_42:12.9.4	Dhammena bhoge pariyesati asāhasenāti, iminā ekena ṭhānena pāsaṁso.	12	
PA_sn_42:12.9.5	Katamehi tīhi ṭhānehi gārayho?	12	
PA_sn_42:12.9.6	Adhammena bhoge pariyesati sāhasenāti, iminā paṭhamena ṭhānena gārayho.	12	
PA_sn_42:12.9.7	Na attānaṁ sukheti, na pīṇetīti, iminā dutiyena ṭhānena gārayho.	12	
PA_sn_42:12.9.8	Na saṁvibhajati, na puññāni karotīti, iminā tatiyena ṭhānena gārayho.	12	
PA_sn_42:12.9.9	Ayaṁ, gāmaṇi, kāmabhogī iminā ekena ṭhānena pāsaṁso, imehi tīhi ṭhānehi gārayho.	12	
PA_sn_42:12.10.1_0	Tatra, gāmaṇi, yvāyaṁ kāmabhogī dhammādhammena bhoge pariyesati sāhasenapi asāhasenapi,	12	
PA_sn_42:12.10.1_1	dhammādhammena bhoge pariyesitvā sāhasenapi asāhasenapi attānaṁ sukheti pīṇeti, na	12	
PA_sn_42:12.10.1_2	saṁvibhajati, na puññāni karoti.	12	
PA_sn_42:12.10.2	Ayaṁ, gāmaṇi, kāmabhogī dvīhi ṭhānehi pāsaṁso, dvīhi ṭhānehi gārayho.	12	
PA_sn_42:12.10.3	Katamehi dvīhi ṭhānehi pāsaṁso?	12	
PA_sn_42:12.10.4	Dhammena bhoge pariyesati asāhasenāti, iminā paṭhamena ṭhānena pāsaṁso.	12	
PA_sn_42:12.10.5	Attānaṁ sukheti pīṇetīti, iminā dutiyena ṭhānena pāsaṁso.	12	
PA_sn_42:12.10.6	Katamehi dvīhi ṭhānehi gārayho?	12	
PA_sn_42:12.10.7	Adhammena bhoge pariyesati sāhasenāti, iminā paṭhamena ṭhānena gārayho.	12	
PA_sn_42:12.10.8	Na saṁvibhajati, na puññāni karotīti, iminā dutiyena ṭhānena gārayho.	12	
PA_sn_42:12.10.9	Ayaṁ, gāmaṇi, kāmabhogī imehi dvīhi ṭhānehi pāsaṁso, imehi dvīhi ṭhānehi gārayho.	12	
PA_sn_42:12.11.1_0	Tatra, gāmaṇi, yvāyaṁ kāmabhogī dhammādhammena bhoge pariyesati sāhasenapi asāhasenapi,	12	
PA_sn_42:12.11.1_1	dhammādhammena bhoge pariyesitvā sāhasenapi asāhasenapi attānaṁ sukheti pīṇeti saṁvibhajati puññāni karoti.	12	
PA_sn_42:12.11.2	Ayaṁ, gāmaṇi, kāmabhogī tīhi ṭhānehi pāsaṁso, ekena ṭhānena gārayho.	12	
PA_sn_42:12.11.3	Katamehi tīhi ṭhānehi pāsaṁso?	12	
PA_sn_42:12.11.4	Dhammena bhoge pariyesati asāhasenāti, iminā paṭhamena ṭhānena pāsaṁso.	12	
PA_sn_42:12.11.5	Attānaṁ sukheti pīṇetīti, iminā dutiyena ṭhānena pāsaṁso.	12	
PA_sn_42:12.11.6	Saṁvibhajati puññāni karotīti, iminā tatiyena ṭhānena pāsaṁso.	12	
PA_sn_42:12.11.7	Katamena ekena ṭhānena gārayho?	12	
PA_sn_42:12.11.8	Adhammena bhoge pariyesati sāhasenāti, iminā ekena ṭhānena gārayho.	12	
PA_sn_42:12.11.9	Ayaṁ, gāmaṇi, kāmabhogī imehi tīhi ṭhānehi pāsaṁso, iminā ekena ṭhānena gārayho.	12	
PA_sn_42:12.12.1	Tatra, gāmaṇi, yvāyaṁ kāmabhogī dhammena bhoge pariyesati asāhasena, dhammena bhoge pariyesitvā asāhasena, na attānaṁ sukheti, na pīṇeti, na saṁvibhajati, na puññāni karoti.	12	
PA_sn_42:12.12.2	Ayaṁ, gāmaṇi, kāmabhogī ekena ṭhānena pāsaṁso, dvīhi ṭhānehi gārayho.	12	
PA_sn_42:12.12.3	Katamena ekena ṭhānena pāsaṁso?	12	
PA_sn_42:12.12.4	Dhammena bhoge pariyesati asāhasenāti, iminā ekena ṭhānena pāsaṁso.	12	
PA_sn_42:12.12.5	Katamehi dvīhi ṭhānehi gārayho?	12	
PA_sn_42:12.12.6	Na attānaṁ sukheti, na pīṇetīti, iminā paṭhamena ṭhānena gārayho.	12	
PA_sn_42:12.12.7	Na saṁvibhajati, na puññāni karotīti, iminā dutiyena ṭhānena gārayho.	12	
PA_sn_42:12.12.8	Ayaṁ, gāmaṇi, kāmabhogī iminā ekena ṭhānena pāsaṁso, imehi dvīhi ṭhānehi gārayho.	12	
PA_sn_42:12.13.1	Tatra, gāmaṇi, yvāyaṁ kāmabhogī dhammena bhoge pariyesati asāhasena, dhammena bhoge pariyesitvā asāhasena attānaṁ sukheti pīṇeti, na saṁvibhajati, na puññāni karoti.	12	
PA_sn_42:12.13.2	Ayaṁ, gāmaṇi, kāmabhogī dvīhi ṭhānehi pāsaṁso, ekena ṭhānena gārayho.	12	
PA_sn_42:12.13.3	Katamehi dvīhi ṭhānehi pāsaṁso?	12	
PA_sn_42:12.13.4	Dhammena bhoge pariyesati asāhasenāti, iminā paṭhamena ṭhānena pāsaṁso.	12	
PA_sn_42:12.13.5	Attānaṁ sukheti pīṇetīti, iminā dutiyena ṭhānena pāsaṁso.	12	
PA_sn_42:12.13.6	Katamena ekena ṭhānena gārayho?	12	
PA_sn_42:12.13.7	Na saṁvibhajati, na puññāni karotīti, iminā ekena ṭhānena gārayho.	12	
PA_sn_42:12.13.8	Ayaṁ, gāmaṇi, kāmabhogī imehi dvīhi ṭhānehi pāsaṁso, iminā ekena ṭhānena gārayho.	12	
PA_sn_42:12.14.1_0	Tatra, gāmaṇi, yvāyaṁ kāmabhogī dhammena bhoge pariyesati asāhasena, dhammena bhoge	12	
PA_sn_42:12.14.1_1	pariyesitvā asāhasena attānaṁ sukheti pīṇeti saṁvibhajati puññāni karoti, te ca bhoge	12	
PA_sn_42:12.14.1_2	gadhito mucchito ajjhopanno anādīnavadassāvī anissaraṇapañño paribhuñjati.	12	
PA_sn_42:12.14.2	Ayaṁ, gāmaṇi, kāmabhogī tīhi ṭhānehi pāsaṁso, ekena ṭhānena gārayho.	12	
PA_sn_42:12.14.3	Katamehi tīhi ṭhānehi pāsaṁso?	12	
PA_sn_42:12.14.4	Dhammena bhoge pariyesati asāhasenāti, iminā paṭhamena ṭhānena pāsaṁso.	12	
PA_sn_42:12.14.5	Attānaṁ sukheti pīṇetīti, iminā dutiyena ṭhānena pāsaṁso.	12	
PA_sn_42:12.14.6	Saṁvibhajati puññāni karotīti, iminā tatiyena ṭhānena pāsaṁso.	12	
PA_sn_42:12.14.7	Katamena ekena ṭhānena gārayho?	12	
PA_sn_42:12.14.8	Te ca bhoge gadhito mucchito ajjhopanno anādīnavadassāvī anissaraṇapañño paribhuñjatīti, iminā ekena ṭhānena gārayho.	12	
PA_sn_42:12.14.9	Ayaṁ, gāmaṇi, kāmabhogī imehi tīhi ṭhānehi pāsaṁso, iminā ekena ṭhānena gārayho.	12	
PA_sn_42:12.15.1	Tatra, gāmaṇi, yvāyaṁ kāmabhogī dhammena bhoge pariyesati asāhasena, dhammena bhoge pariyesitvā asāhasena attānaṁ sukheti pīṇeti saṁvibhajati puññāni karoti.	12	
PA_sn_42:12.15.2	Te ca bhoge agadhito amucchito anajjhopanno ādīnavadassāvī nissaraṇapañño paribhuñjati.	12	
PA_sn_42:12.15.3	Ayaṁ, gāmaṇi, kāmabhogī catūhi ṭhānehi pāsaṁso.	12	
PA_sn_42:12.15.4	Katamehi catūhi ṭhānehi pāsaṁso?	12	
PA_sn_42:12.15.5	Dhammena bhoge pariyesati asāhasenāti, iminā paṭhamena ṭhānena pāsaṁso.	12	
PA_sn_42:12.15.6	Attānaṁ sukheti pīṇetīti, iminā dutiyena ṭhānena pāsaṁso.	12	
PA_sn_42:12.15.7	Saṁvibhajati puññāni karotīti, iminā tatiyena ṭhānena pāsaṁso.	12	
PA_sn_42:12.15.8	Te ca bhoge agadhito amucchito anajjhopanno ādīnavadassāvī nissaraṇapañño paribhuñjatīti, iminā catutthena ṭhānena pāsaṁso.	12	
PA_sn_42:12.15.9	Ayaṁ, gāmaṇi, kāmabhogī imehi catūhi ṭhānehi pāsaṁso.	12	
PA_sn_42:12.16.1	Tayome, gāmaṇi, tapassino lūkhajīvino santo saṁvijjamānā lokasmiṁ.	12	
PA_sn_42:12.16.2	Katame tayo?	12	
PA_sn_42:12.16.3	Idha, gāmaṇi, ekacco tapassī lūkhajīvī saddhā agārasmā anagāriyaṁ pabbajito hoti:	12	
PA_sn_42:12.16.4	‘appeva nāma kusalaṁ dhammaṁ adhigaccheyyaṁ, appeva nāma uttari manussadhammā alamariyañāṇadassanavisesaṁ sacchikareyyan’ti.	12	
PA_sn_42:12.16.5	So attānaṁ ātāpeti paritāpeti, kusalañca dhammaṁ nādhigacchati, uttari ca manussadhammā alamariyañāṇadassanavisesaṁ na sacchikaroti.	12	
PA_sn_42:12.17.1	Idha pana, gāmaṇi, ekacco tapassī lūkhajīvī saddhā agārasmā anagāriyaṁ pabbajito hoti:	12	
PA_sn_42:12.17.2	‘appeva nāma kusalaṁ dhammaṁ adhigaccheyyaṁ, appeva nāma uttari manussadhammā alamariyañāṇadassanavisesaṁ sacchikareyyan’ti.	12	
PA_sn_42:12.17.3	So attānaṁ ātāpeti paritāpeti, kusalañhi kho dhammaṁ adhigacchati, uttari manussadhammā alamariyañāṇadassanavisesaṁ na sacchikaroti.	12	
PA_sn_42:12.18.1	Idha pana, gāmaṇi, ekacco tapassī lūkhajīvī saddhā agārasmā anagāriyaṁ pabbajito hoti:	12	
PA_sn_42:12.18.2	‘appeva nāma kusalaṁ dhammaṁ adhigaccheyyaṁ, appeva nāma uttari manussadhammā alamariyañāṇadassanavisesaṁ sacchikareyyan’ti.	12	
PA_sn_42:12.18.3	So attānaṁ ātāpeti paritāpeti, kusalañca dhammaṁ adhigacchati, uttari ca manussadhammā alamariyañāṇadassanavisesaṁ sacchikaroti.	12	
PA_sn_42:12.19.1_0	Tatra, gāmaṇi, yvāyaṁ tapassī lūkhajīvī attānaṁ ātāpeti paritāpeti, kusalañca dhammaṁ	12	
PA_sn_42:12.19.1_1	nādhigacchati, uttari ca manussadhammā alamariyañāṇadassanavisesaṁ na sacchikaroti.	12	
PA_sn_42:12.19.1_2	Ayaṁ, gāmaṇi, tapassī lūkhajīvī tīhi ṭhānehi gārayho.	12	
PA_sn_42:12.19.2	Katamehi tīhi ṭhānehi gārayho?	12	
PA_sn_42:12.19.3	Attānaṁ ātāpeti paritāpetīti, iminā paṭhamena ṭhānena gārayho.	12	
PA_sn_42:12.19.4	Kusalañca dhammaṁ nādhigacchatīti, iminā dutiyena ṭhānena gārayho.	12	
PA_sn_42:12.19.5	Uttari ca manussadhammā alamariyañāṇadassanavisesaṁ na sacchikarotīti, iminā tatiyena ṭhānena gārayho.	12	
PA_sn_42:12.19.6	Ayaṁ, gāmaṇi, tapassī lūkhajīvī, imehi tīhi ṭhānehi gārayho.	12	
PA_sn_42:12.20.1	Tatra, gāmaṇi, yvāyaṁ tapassī lūkhajīvī attānaṁ ātāpeti paritāpeti, kusalañhi kho dhammaṁ adhigacchati, uttari ca manussadhammā alamariyañāṇadassanavisesaṁ na sacchikaroti.	12	
PA_sn_42:12.20.2	Ayaṁ, gāmaṇi, tapassī lūkhajīvī dvīhi ṭhānehi gārayho, ekena ṭhānena pāsaṁso.	12	
PA_sn_42:12.20.3	Katamehi dvīhi ṭhānehi gārayho?	12	
PA_sn_42:12.20.4	Attānaṁ ātāpeti paritāpetīti, iminā paṭhamena ṭhānena gārayho.	12	
PA_sn_42:12.20.5	Uttari ca manussadhammā alamariyañāṇadassanavisesaṁ na sacchikarotīti, iminā dutiyena ṭhānena gārayho.	12	
PA_sn_42:12.20.6	Katamena ekena ṭhānena pāsaṁso?	12	
PA_sn_42:12.20.7	Kusalañhi kho dhammaṁ adhigacchatīti, iminā ekena ṭhānena pāsaṁso.	12	
PA_sn_42:12.20.8	Ayaṁ, gāmaṇi, tapassī lūkhajīvī imehi dvīhi ṭhānehi gārayho, iminā ekena ṭhānena pāsaṁso.	12	
PA_sn_42:12.21.1_0	Tatra, gāmaṇi, yvāyaṁ tapassī lūkhajīvī attānaṁ ātāpeti paritāpeti, kusalañca dhammaṁ	12	
PA_sn_42:12.21.1_1	adhigacchati, uttari ca manussadhammā alamariyañāṇadassanavisesaṁ sacchikaroti. Ayaṁ,	12	
PA_sn_42:12.21.1_2	gāmaṇi, tapassī lūkhajīvī ekena ṭhānena gārayho, dvīhi ṭhānehi pāsaṁso.	12	
PA_sn_42:12.21.2	Katamena ekena ṭhānena gārayho?	12	
PA_sn_42:12.21.3	Attānaṁ ātāpeti paritāpetīti, iminā ekena ṭhānena gārayho.	12	
PA_sn_42:12.21.4	Katamehi dvīhi ṭhānehi pāsaṁso?	12	
PA_sn_42:12.21.5	Kusalañca dhammaṁ adhigacchatīti, iminā paṭhamena ṭhānena pāsaṁso.	12	
PA_sn_42:12.21.6	Uttari ca manussadhammā alamariyañāṇadassanavisesaṁ sacchikarotīti, iminā dutiyena ṭhānena pāsaṁso.	12	
PA_sn_42:12.21.7	Ayaṁ, gāmaṇi, tapassī lūkhajīvī iminā ekena ṭhānena gārayho, imehi dvīhi ṭhānehi pāsaṁso.	12	
PA_sn_42:12.22.1	Tisso imā, gāmaṇi, sandiṭṭhikā nijjarā akālikā ehipassikā opaneyyikā paccattaṁ veditabbā viññūhi.	12	
PA_sn_42:12.22.2	Katamā tisso?	12	
PA_sn_42:12.22.3	Yaṁ ratto rāgādhikaraṇaṁ attabyābādhāyapi ceteti, parabyābādhāyapi ceteti, ubhayabyābādhāyapi ceteti.	12	
PA_sn_42:12.22.4	Rāge pahīne nevattabyābādhāya ceteti, na parabyābādhāya ceteti, na ubhayabyābādhāya ceteti.	12	
PA_sn_42:12.22.5	Sandiṭṭhikā nijjarā akālikā ehipassikā opaneyyikā paccattaṁ veditabbā viññūhi.	12	
PA_sn_42:12.22.6	Yaṁ duṭṭho dosādhikaraṇaṁ attabyābādhāyapi ceteti, parabyābādhāyapi ceteti, ubhayabyābādhāyapi ceteti.	12	
PA_sn_42:12.22.7	Dose pahīne nevattabyābādhāya ceteti, na parabyābādhāya ceteti, na ubhayabyābādhāya ceteti.	12	
PA_sn_42:12.22.8	Sandiṭṭhikā nijjarā akālikā ehipassikā opaneyyikā paccattaṁ veditabbā viññūhi.	12	
PA_sn_42:12.22.9	Yaṁ mūḷho mohādhikaraṇaṁ attabyābādhāyapi ceteti, parabyābādhāyapi ceteti, ubhayabyābādhāyapi ceteti.	12	
PA_sn_42:12.22.10	Mohe pahīne nevattabyābādhāya ceteti, na parabyābādhāya ceteti, na ubhayabyābādhāya ceteti.	12	
PA_sn_42:12.22.11	Sandiṭṭhikā nijjarā akālikā ehipassikā opaneyyikā paccattaṁ veditabbā viññūhi.	12	
PA_sn_42:12.22.12	Imā kho, gāmaṇi, tisso sandiṭṭhikā nijjarā akālikā ehipassikā opaneyyikā paccattaṁ veditabbā viññūhī”ti.	12	
PA_sn_42:12.23.1	Evaṁ vutte, rāsiyo gāmaṇi bhagavantaṁ etadavoca:	12	
PA_sn_42:12.23.2	“abhikkantaṁ, bhante …pe…	12	
PA_sn_42:12.23.3	upāsakaṁ maṁ bhagavā dhāretu ajjatagge pāṇupetaṁ saraṇaṁ gatan”ti.	12	
PA_sn_42:12.23.4	Dvādasamaṁ.	12	
PA_sn_42:13.0.1	Saṁyutta Nikāya 42.13	13	
PA_sn_42:13.0.2	1. Gāmaṇivagga	13	
PA_sn_42:13.0.3	Pāṭaliyasutta	13	
PA_sn_42:13.1.1	Ekaṁ samayaṁ bhagavā koliyesu viharati uttaraṁ nāma koliyānaṁ nigamo.	13	
PA_sn_42:13.1.2	Atha kho pāṭaliyo gāmaṇi yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. Ekamantaṁ nisinno kho pāṭaliyo gāmaṇi bhagavantaṁ etadavoca:	13	
PA_sn_42:13.1.3	“sutaṁ metaṁ, bhante:	13	
PA_sn_42:13.1.4	‘samaṇo gotamo māyaṁ jānātī’ti.	13	
PA_sn_42:13.2.1_0	Ye te, bhante, evamāhaṁsu: ‘samaṇo gotamo māyaṁ jānātī’ti, kacci te, bhante, bhagavato	13	
PA_sn_42:13.2.1_1	vuttavādino, na ca bhagavantaṁ abhūtena abbhācikkhanti, dhammassa cānudhammaṁ byākaronti,	13	
PA_sn_42:13.2.1_2	na ca koci sahadhammiko vādānuvādo gārayhaṁ ṭhānaṁ āgacchati?	13	
PA_sn_42:13.2.2	Anabbhācikkhitukāmā hi mayaṁ, bhante, bhagavantan”ti.	13	
PA_sn_42:13.2.3_0	“Ye te, gāmaṇi, evamāhaṁsu: ‘samaṇo gotamo māyaṁ jānātī’ti, vuttavādino ceva me,	13	
PA_sn_42:13.2.3_1	te na ca maṁ abhūtena abbhācikkhanti, dhammassa cānudhammaṁ byākaronti, na ca koci	13	
PA_sn_42:13.2.3_2	sahadhammiko vādānuvādo gārayhaṁ ṭhānaṁ āgacchatī”ti.	13	
PA_sn_42:13.2.4	“Saccaṁyeva kira, bho, mayaṁ tesaṁ samaṇabrāhmaṇānaṁ na saddahāma:	13	
PA_sn_42:13.2.5	‘samaṇo gotamo māyaṁ jānātī’ti, samaṇo khalu bho gotamo māyāvī”ti.	13	
PA_sn_42:13.2.6	“Yo nu kho, gāmaṇi, evaṁ vadeti: ‘ahaṁ māyaṁ jānāmī’ti, so evaṁ vadeti: ‘ahaṁ māyāvī’”ti.	13	
PA_sn_42:13.2.7	“Tatheva taṁ bhagavā hoti, tatheva taṁ sugata hotī”ti.	13	
PA_sn_42:13.2.8	“Tena hi, gāmaṇi, taññevettha paṭipucchissāmi; yathā te khameyya, tathā taṁ byākareyyāsi—	13	
PA_sn_42:13.3.1	Taṁ kiṁ maññasi, gāmaṇi,	13	
PA_sn_42:13.3.2	jānāsi tvaṁ koliyānaṁ lambacūḷake bhaṭe”ti?	13	
PA_sn_42:13.3.3	“Jānāmahaṁ, bhante, koliyānaṁ lambacūḷake bhaṭe”ti.	13	
PA_sn_42:13.3.4	“Taṁ kiṁ maññasi, gāmaṇi, kimatthiyā koliyānaṁ lambacūḷakā bhaṭā”ti?	13	
PA_sn_42:13.3.5	“Ye ca, bhante, koliyānaṁ corā te ca paṭisedhetuṁ, yāni ca koliyānaṁ dūteyyāni tāni ca vahātuṁ, etadatthiyā, bhante, koliyānaṁ lambacūḷakā bhaṭā”ti.	13	
PA_sn_42:13.3.6	“Taṁ kiṁ maññasi, gāmaṇi,	13	
PA_sn_42:13.3.7	jānāsi tvaṁ koliyānaṁ lambacūḷake bhaṭe sīlavante vā te dussīle vā”ti?	13	
PA_sn_42:13.3.8	“Jānāmahaṁ, bhante, koliyānaṁ lambacūḷake bhaṭe dussīle pāpadhamme; ye ca loke dussīlā pāpadhammā koliyānaṁ lambacūḷakā bhaṭā tesaṁ aññatarā”ti.	13	
PA_sn_42:13.3.9	“Yo nu kho, gāmaṇi, evaṁ vadeyya:	13	
PA_sn_42:13.3.10	‘pāṭaliyo gāmaṇi jānāti koliyānaṁ lambacūḷake bhaṭe dussīle pāpadhamme, pāṭaliyopi gāmaṇi dussīlo pāpadhammo’ti, sammā nu kho so vadamāno vadeyyā”ti?	13	
PA_sn_42:13.3.11	“No hetaṁ, bhante.	13	
PA_sn_42:13.3.12	Aññe, bhante, koliyānaṁ lambacūḷakā bhaṭā, aññohamasmi. Aññathādhammā koliyānaṁ lambacūḷakā bhaṭā, aññathādhammohamasmī”ti.	13	
PA_sn_42:13.3.13_0	“Tvañhi nāma, gāmaṇi, lacchasi: ‘pāṭaliyo gāmaṇi jānāti koliyānaṁ lambacūḷake bhaṭe	13	
PA_sn_42:13.3.13_1	dussīle pāpadhamme, na ca pāṭaliyo gāmaṇi dussīlo pāpadhammo’ti, kasmā tathāgato	13	
PA_sn_42:13.3.13_2	na lacchati: ‘tathāgato māyaṁ jānāti, na ca tathāgato māyāvī’ti?	13	
PA_sn_42:13.3.14	Māyañcāhaṁ, gāmaṇi, pajānāmi, māyāya ca vipākaṁ, yathāpaṭipanno ca māyāvī kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapajjati tañca pajānāmi.	13	
PA_sn_42:13.4.1	Pāṇātipātañcāhaṁ, gāmaṇi, pajānāmi, pāṇātipātassa ca vipākaṁ, yathāpaṭipanno ca pāṇātipātī kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapajjati tañca pajānāmi.	13	
PA_sn_42:13.4.2	Adinnādānañcāhaṁ, gāmaṇi, pajānāmi, adinnādānassa ca vipākaṁ, yathāpaṭipanno ca adinnādāyī kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapajjati tañca pajānāmi.	13	
PA_sn_42:13.4.3_0	Kāmesumicchācārañcāhaṁ, gāmaṇi, pajānāmi, kāmesumicchācārassa ca vipākaṁ, yathāpaṭipanno	13	
PA_sn_42:13.4.3_1	ca kāmesumicchācārī kāyassa bhedā paraṁ maraṇā apāyaṁ duggatiṁ vinipātaṁ nirayaṁ	13	
PA_sn_42:13.4.3_2	upapajjati tañca pajānāmi.	13	
PA_sn_42:13.4.4	Musāvādañcāhaṁ, gāmaṇi, pajānāmi, musāvādassa ca vipākaṁ, yathāpaṭipanno ca musāvādī kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapajjati tañca pajānāmi.	13	
PA_sn_42:13.4.5	Pisuṇavācañcāhaṁ, gāmaṇi, pajānāmi, pisuṇavācāya ca vipākaṁ, yathāpaṭipanno ca pisuṇavāco kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapajjati tañca pajānāmi.	13	
PA_sn_42:13.4.6	Pharusavācañcāhaṁ, gāmaṇi, pajānāmi, pharusavācāya ca vipākaṁ, yathāpaṭipanno ca pharusavāco kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapajjati tañca pajānāmi.	13	
PA_sn_42:13.4.7_0	Samphappalāpañcāhaṁ, gāmaṇi, pajānāmi, samphappalāpassa ca vipākaṁ, yathāpaṭipanno	13	
PA_sn_42:13.4.7_1	ca samphappalāpī kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapajjati tañca pajānāmi.	13	
PA_sn_42:13.4.8	Abhijjhañcāhaṁ, gāmaṇi, pajānāmi, abhijjhāya ca vipākaṁ, yathāpaṭipanno ca abhijjhālu kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapajjati tañca pajānāmi.	13	
PA_sn_42:13.4.9_0	Byāpādapadosañcāhaṁ, gāmaṇi, pajānāmi, byāpādapadosassa ca vipākaṁ, yathāpaṭipanno	13	
PA_sn_42:13.4.9_1	ca byāpannacitto kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapajjati tañca pajānāmi.	13	
PA_sn_42:13.4.10_0	Micchādiṭṭhiñcāhaṁ, gāmaṇi, pajānāmi, micchādiṭṭhiyā ca vipākaṁ, yathāpaṭipanno ca	13	
PA_sn_42:13.4.10_1	micchādiṭṭhiko kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapajjati tañca pajānāmi.	13	
PA_sn_42:13.5.1	Santi hi, gāmaṇi, eke samaṇabrāhmaṇā evaṁvādino evaṁdiṭṭhino:	13	
PA_sn_42:13.5.2	‘yo koci pāṇamatipāteti, sabbo so diṭṭheva dhamme dukkhaṁ domanassaṁ paṭisaṁvedayati.	13	
PA_sn_42:13.5.3	Yo koci adinnaṁ ādiyati, sabbo so diṭṭheva dhamme dukkhaṁ domanassaṁ paṭisaṁvedayati.	13	
PA_sn_42:13.5.4	Yo koci kāmesu micchā carati, sabbo so diṭṭheva dhamme dukkhaṁ domanassaṁ paṭisaṁvedayati.	13	
PA_sn_42:13.5.5	Yo koci musā bhaṇati, sabbo so diṭṭheva dhamme dukkhaṁ domanassaṁ paṭisaṁvedayatī’ti.	13	
PA_sn_42:13.6.1	Dissati kho pana, gāmaṇi, idhekacco mālī kuṇḍalī sunhāto suvilitto kappitakesamassu itthikāmehi rājā maññe paricārento.	13	
PA_sn_42:13.6.2	Tamenaṁ evamāhaṁsu:	13	
PA_sn_42:13.6.3	‘ambho, ayaṁ puriso kiṁ akāsi mālī kuṇḍalī sunhāto suvilitto kappitakesamassu itthikāmehi rājā maññe paricāretī’ti?	13	
PA_sn_42:13.6.4	Tamenaṁ evamāhaṁsu:	13	
PA_sn_42:13.6.5	‘ambho, ayaṁ puriso rañño paccatthikaṁ pasayha jīvitā voropesi.	13	
PA_sn_42:13.6.6	Tassa rājā attamano abhihāramadāsi.	13	
PA_sn_42:13.6.7	Tenāyaṁ puriso mālī kuṇḍalī sunhāto suvilitto kappitakesamassu, itthikāmehi rājā maññe paricāretī’ti.	13	
PA_sn_42:13.7.1_0	Dissati kho, gāmaṇi, idhekacco daḷhāya rajjuyā pacchābāhaṁ gāḷhabandhanaṁ bandhitvā	13	
PA_sn_42:13.7.1_1	khuramuṇḍaṁ karitvā kharassarena paṇavena rathiyāya rathiyaṁ siṅghāṭakena siṅghāṭakaṁ	13	
PA_sn_42:13.7.1_2	parinetvā, dakkhiṇena dvārena nikkhāmetvā, dakkhiṇato nagarassa sīsaṁ chijjamāno.	13	
PA_sn_42:13.7.2	Tamenaṁ evamāhaṁsu:	13	
PA_sn_42:13.7.3_0	‘ambho, ayaṁ puriso kiṁ akāsi, daḷhāya rajjuyā pacchābāhaṁ gāḷhabandhanaṁ bandhitvā	13	
PA_sn_42:13.7.3_1	khuramuṇḍaṁ karitvā kharassarena paṇavena rathiyāya rathiyaṁ siṅghāṭakena siṅghāṭakaṁ	13	
PA_sn_42:13.7.3_2	parinetvā dakkhiṇena dvārena nikkhāmetvā dakkhiṇato nagarassa sīsaṁ chindatī’ti?	13	
PA_sn_42:13.7.4	Tamenaṁ evamāhaṁsu:	13	
PA_sn_42:13.7.5	‘ambho, ayaṁ puriso rājaverī itthiṁ vā purisaṁ vā jīvitā voropesi,	13	
PA_sn_42:13.7.6	tena naṁ rājāno gahetvā evarūpaṁ kammakāraṇaṁ kārentī’ti.	13	
PA_sn_42:13.8.1	Taṁ kiṁ maññasi, gāmaṇi,	13	
PA_sn_42:13.8.2	api nu te evarūpaṁ diṭṭhaṁ vā sutaṁ vā”ti?	13	
PA_sn_42:13.8.3	“Diṭṭhañca no, bhante, sutañca suyyissati cā”ti.	13	
PA_sn_42:13.8.4	“Tatra, gāmaṇi, ye te samaṇabrāhmaṇā evaṁvādino evaṁdiṭṭhino:	13	
PA_sn_42:13.8.5	‘yo koci pāṇamatipāteti, sabbo so diṭṭheva dhamme dukkhaṁ domanassaṁ paṭisaṁvedayatī’ti, saccaṁ vā te āhaṁsu musā vā”ti?	13	
PA_sn_42:13.8.6	“Musā, bhante”.	13	
PA_sn_42:13.8.7	“Ye pana te tucchaṁ musā vilapanti, sīlavanto vā te dussīlā vā”ti?	13	
PA_sn_42:13.8.8	“Dussīlā, bhante”.	13	
PA_sn_42:13.8.9	“Ye pana te dussīlā pāpadhammā micchāpaṭipannā vā te sammāpaṭipannā vā”ti?	13	
PA_sn_42:13.8.10	“Micchāpaṭipannā, bhante”.	13	
PA_sn_42:13.8.11	“Ye pana te micchāpaṭipannā micchādiṭṭhikā vā te sammādiṭṭhikā vā”ti?	13	
PA_sn_42:13.8.12	“Micchādiṭṭhikā, bhante”.	13	
PA_sn_42:13.8.13	“Ye pana te micchādiṭṭhikā kallaṁ nu tesu pasīditun”ti?	13	
PA_sn_42:13.8.14	“No hetaṁ, bhante”.	13	
PA_sn_42:13.9.1	“Dissati kho pana, gāmaṇi, idhekacco mālī kuṇḍalī …pe… itthikāmehi rājā maññe paricārento.	13	
PA_sn_42:13.9.2	Tamenaṁ evamāhaṁsu:	13	
PA_sn_42:13.9.3	‘ambho, ayaṁ puriso kiṁ akāsi mālī kuṇḍalī …pe… itthikāmehi rājā maññe paricāretī’ti?	13	
PA_sn_42:13.9.4	Tamenaṁ evamāhaṁsu:	13	
PA_sn_42:13.9.5	‘ambho, ayaṁ puriso rañño paccatthikassa pasayha ratanaṁ ahāsi.	13	
PA_sn_42:13.9.6	Tassa rājā attamano abhihāramadāsi.	13	
PA_sn_42:13.9.7	Tenāyaṁ puriso mālī kuṇḍalī …pe… itthikāmehi rājā maññe paricāretī’ti.	13	
PA_sn_42:13.10.1	Dissati kho, gāmaṇi, idhekacco daḷhāya rajjuyā …pe… dakkhiṇato nagarassa sīsaṁ chijjamāno tamenaṁ evamāhaṁsu:	13	
PA_sn_42:13.10.2	‘ambho, ayaṁ puriso kiṁ akāsi daḷhāya rajjuyā …pe… dakkhiṇato nagarassa sīsaṁ chindatī’ti?	13	
PA_sn_42:13.10.3	Tamenaṁ evamāhaṁsu:	13	
PA_sn_42:13.10.4	‘ambho, ayaṁ puriso gāmā vā araññā vā adinnaṁ theyyasaṅkhātaṁ ādiyi.	13	
PA_sn_42:13.10.5	Tena naṁ rājāno gahetvā evarūpaṁ kammakāraṇaṁ kārentī’ti.	13	
PA_sn_42:13.10.6	Taṁ kiṁ maññasi, gāmaṇi,	13	
PA_sn_42:13.10.7	api nu te evarūpaṁ diṭṭhaṁ vā sutaṁ vā”ti?	13	
PA_sn_42:13.10.8	“Diṭṭhañca no, bhante, sutañca suyyissati cā”ti.	13	
PA_sn_42:13.10.9	“Tatra, gāmaṇi, ye te samaṇabrāhmaṇā evaṁvādino evaṁdiṭṭhino:	13	
PA_sn_42:13.10.10	‘yo koci adinnaṁ ādiyati, sabbo so diṭṭheva dhamme dukkhaṁ domanassaṁ paṭisaṁvedayatī’ti, saccaṁ vā te āhaṁsu musā vāti …pe…	13	
PA_sn_42:13.10.11	kallaṁ nu tesu pasīditun”ti?	13	
PA_sn_42:13.10.12	“No hetaṁ, bhante”.	13	
PA_sn_42:13.11.1	“Dissati kho pana, gāmaṇi, idhekacco mālī kuṇḍalī …pe… itthikāmehi rājā maññe paricārento.	13	
PA_sn_42:13.11.2	Tamenaṁ evamāhaṁsu:	13	
PA_sn_42:13.11.3	‘ambho, ayaṁ puriso kiṁ akāsi mālī kuṇḍalī …pe… itthikāmehi rājā maññe paricāretī’ti?	13	
PA_sn_42:13.11.4	Tamenaṁ evamāhaṁsu:	13	
PA_sn_42:13.11.5	‘ambho, ayaṁ puriso rañño paccatthikassa dāresu cārittaṁ āpajji.	13	
PA_sn_42:13.11.6	Tassa rājā attamano abhihāramadāsi.	13	
PA_sn_42:13.11.7	Tenāyaṁ puriso mālī kuṇḍalī …pe… itthikāmehi rājā maññe paricāretī’ti.	13	
PA_sn_42:13.12.1	Dissati kho, gāmaṇi, idhekacco daḷhāya rajjuyā …pe… dakkhiṇato nagarassa sīsaṁ chijjamāno.	13	
PA_sn_42:13.12.2	Tamenaṁ evamāhaṁsu:	13	
PA_sn_42:13.12.3	‘ambho, ayaṁ puriso kiṁ akāsi daḷhāya rajjuyā …pe… dakkhiṇato nagarassa sīsaṁ chindatī’ti?	13	
PA_sn_42:13.12.4	Tamenaṁ evamāhaṁsu:	13	
PA_sn_42:13.12.5	‘ambho, ayaṁ puriso kulitthīsu kulakumārīsu cārittaṁ āpajji,	13	
PA_sn_42:13.12.6	tena naṁ rājāno gahetvā evarūpaṁ kammakāraṇaṁ kārentī’ti.	13	
PA_sn_42:13.12.7	Taṁ kiṁ maññasi, gāmaṇi,	13	
PA_sn_42:13.12.8	api nu te evarūpaṁ diṭṭhaṁ vā sutaṁ vā”ti?	13	
PA_sn_42:13.12.9	“Diṭṭhañca no, bhante, sutañca suyyissati cā”ti.	13	
PA_sn_42:13.12.10	“Tatra, gāmaṇi, ye te samaṇabrāhmaṇā evaṁvādino evaṁdiṭṭhino:	13	
PA_sn_42:13.12.11	‘yo koci kāmesu micchā carati, sabbo so diṭṭheva dhamme dukkhaṁ domanassaṁ paṭisaṁvedayatī’ti, saccaṁ vā te āhaṁsu musā vāti …pe…	13	
PA_sn_42:13.12.12	kallaṁ nu tesu pasīditun”ti?	13	
PA_sn_42:13.12.13	“No hetaṁ, bhante”.	13	
PA_sn_42:13.13.1	“Dissati kho pana, gāmaṇi, idhekacco mālī kuṇḍalī sunhāto suvilitto kappitakesamassu itthikāmehi rājā maññe paricārento.	13	
PA_sn_42:13.13.2	Tamenaṁ evamāhaṁsu:	13	
PA_sn_42:13.13.3	‘ambho, ayaṁ puriso kiṁ akāsi mālī kuṇḍalī sunhāto suvilitto kappitakesamassu itthikāmehi rājā maññe paricāretī’ti?	13	
PA_sn_42:13.13.4	Tamenaṁ evamāhaṁsu:	13	
PA_sn_42:13.13.5	‘ambho, ayaṁ puriso rājānaṁ musāvādena hāsesi.	13	
PA_sn_42:13.13.6	Tassa rājā attamano abhihāramadāsi.	13	
PA_sn_42:13.13.7	Tenāyaṁ puriso mālī kuṇḍalī sunhāto suvilitto kappitakesamassu itthikāmehi rājā maññe paricāretī’ti.	13	
PA_sn_42:13.14.1_0	Dissati kho, gāmaṇi, idhekacco daḷhāya rajjuyā pacchābāhaṁ gāḷhabandhanaṁ bandhitvā	13	
PA_sn_42:13.14.1_1	khuramuṇḍaṁ karitvā kharassarena paṇavena rathiyāya rathiyaṁ siṅghāṭakena siṅghāṭakaṁ	13	
PA_sn_42:13.14.1_2	parinetvā dakkhiṇena dvārena nikkhāmetvā dakkhiṇato nagarassa sīsaṁ chijjamāno.	13	
PA_sn_42:13.14.2	Tamenaṁ evamāhaṁsu:	13	
PA_sn_42:13.14.3_0	‘ambho, ayaṁ puriso kiṁ akāsi daḷhāya rajjuyā pacchābāhaṁ gāḷhabandhanaṁ bandhitvā	13	
PA_sn_42:13.14.3_1	khuramuṇḍaṁ karitvā kharassarena paṇavena rathiyāya rathiyaṁ siṅghāṭakena siṅghāṭakaṁ	13	
PA_sn_42:13.14.3_2	parinetvā, dakkhiṇena dvārena nikkhāmetvā, dakkhiṇato nagarassa sīsaṁ chindatī’ti?	13	
PA_sn_42:13.14.4	Tamenaṁ evamāhaṁsu:	13	
PA_sn_42:13.14.5	‘ambho, ayaṁ puriso gahapatissa vā gahapatiputtassa vā musāvādena atthaṁ bhañji,	13	
PA_sn_42:13.14.6	tena naṁ rājāno gahetvā evarūpaṁ kammakāraṇaṁ kārentī’ti.	13	
PA_sn_42:13.14.7	Taṁ kiṁ maññasi, gāmaṇi,	13	
PA_sn_42:13.14.8	api nu te evarūpaṁ diṭṭhaṁ vā sutaṁ vā”ti?	13	
PA_sn_42:13.14.9	“Diṭṭhañca no, bhante, sutañca suyyissati cā”ti.	13	
PA_sn_42:13.14.10	“Tatra, gāmaṇi, ye te samaṇabrāhmaṇā evaṁvādino evaṁdiṭṭhino:	13	
PA_sn_42:13.14.11	‘yo koci musā bhaṇati, sabbo so diṭṭheva dhamme dukkhaṁ domanassaṁ paṭisaṁvedayatī’ti, saccaṁ vā te āhaṁsu musā vā”ti?	13	
PA_sn_42:13.14.12	“Musā, bhante”.	13	
PA_sn_42:13.14.13	“Ye pana te tucchaṁ musā vilapanti sīlavanto vā te dussīlā vā”ti?	13	
PA_sn_42:13.14.14	“Dussīlā, bhante”.	13	
PA_sn_42:13.14.15	“Ye pana te dussīlā pāpadhammā micchāpaṭipannā vā te sammāpaṭipannā vā”ti?	13	
PA_sn_42:13.14.16	“Micchāpaṭipannā, bhante”.	13	
PA_sn_42:13.14.17	“Ye pana te micchāpaṭipannā micchādiṭṭhikā vā te sammādiṭṭhikā vā”ti?	13	
PA_sn_42:13.14.18	“Micchādiṭṭhikā, bhante”.	13	
PA_sn_42:13.14.19	“Ye pana te micchādiṭṭhikā kallaṁ nu tesu pasīditun”ti?	13	
PA_sn_42:13.14.20	“No hetaṁ, bhante”.	13	
PA_sn_42:13.15.1	“Acchariyaṁ, bhante, abbhutaṁ, bhante.	13	
PA_sn_42:13.15.2	Atthi me, bhante, āvasathāgāraṁ.	13	
PA_sn_42:13.15.3	Tattha atthi mañcakāni, atthi āsanāni, atthi udakamaṇiko, atthi telappadīpo.	13	
PA_sn_42:13.15.4	Tattha yo samaṇo vā brāhmaṇo vā vāsaṁ upeti, tenāhaṁ yathāsatti yathābalaṁ saṁvibhajāmi.	13	
PA_sn_42:13.15.5	Bhūtapubbaṁ, bhante, cattāro satthāro nānādiṭṭhikā nānākhantikā nānārucikā, tasmiṁ āvasathāgāre vāsaṁ upagacchuṁ.	13	
PA_sn_42:13.16.1	Eko satthā evaṁvādī evaṁdiṭṭhi:	13	
PA_sn_42:13.16.2_0	‘natthi dinnaṁ, natthi yiṭṭhaṁ, natthi hutaṁ, natthi sukatadukkaṭānaṁ kammānaṁ phalaṁ	13	
PA_sn_42:13.16.2_1	vipāko. Natthi ayaṁ loko, natthi paro loko, natthi mātā, natthi pitā, natthi sattā	13	
PA_sn_42:13.16.2_2	opapātikā, natthi loke samaṇabrāhmaṇā sammaggatā sammāpaṭipannā ye imañca lokaṁ parañca	13	
PA_sn_42:13.16.2_3	lokaṁ sayaṁ abhiññā sacchikatvā pavedentī’ti.	13	
PA_sn_42:13.17.1	Eko satthā evaṁvādī evaṁdiṭṭhi:	13	
PA_sn_42:13.17.2_0	‘atthi dinnaṁ, atthi yiṭṭhaṁ, atthi hutaṁ, atthi sukatadukkaṭānaṁ kammānaṁ phalaṁ	13	
PA_sn_42:13.17.2_1	vipāko, atthi ayaṁ loko, atthi paro loko, atthi mātā, atthi pitā, atthi sattā opapātikā,	13	
PA_sn_42:13.17.2_2	atthi loke samaṇabrāhmaṇā sammaggatā sammāpaṭipannā, ye imañca lokaṁ parañca lokaṁ	13	
PA_sn_42:13.17.2_3	sayaṁ abhiññā sacchikatvā pavedentī’ti.	13	
PA_sn_42:13.18.1	Eko satthā evaṁvādī evaṁdiṭṭhi:	13	
PA_sn_42:13.18.2_0	‘karoto kārayato, chindato chedāpayato, pacato pācāpayato, socayato socāpayato, kilamato	13	
PA_sn_42:13.18.2_1	kilamāpayato, phandato phandāpayato, pāṇamatipātayato, adinnaṁ ādiyato, sandhiṁ chindato,	13	
PA_sn_42:13.18.2_2	nillopaṁ harato, ekāgārikaṁ karoto, paripanthe tiṭṭhato, paradāraṁ gacchato, musā	13	
PA_sn_42:13.18.2_3	bhaṇato, karoto na karīyati pāpaṁ.	13	
PA_sn_42:13.18.3	Khurapariyantena cepi cakkena yo imissā pathaviyā pāṇe ekaṁ maṁsakhalaṁ ekaṁ maṁsapuñjaṁ kareyya, natthi tatonidānaṁ pāpaṁ, natthi pāpassa āgamo.	13	
PA_sn_42:13.18.4	Dakkhiṇañcepi gaṅgāya tīraṁ gaccheyya hananto ghātento chindanto chedāpento pacanto pācāpento, natthi tatonidānaṁ pāpaṁ, natthi pāpassa āgamo.	13	
PA_sn_42:13.18.5	Uttarañcepi gaṅgāya tīraṁ gaccheyya dadanto dāpento yajanto yajāpento, natthi tatonidānaṁ puññaṁ, natthi puññassa āgamo.	13	
PA_sn_42:13.18.6	Dānena damena saṁyamena saccavajjena natthi puññaṁ, natthi puññassa āgamo’ti.	13	
PA_sn_42:13.19.1	Eko satthā evaṁvādī evaṁdiṭṭhi:	13	
PA_sn_42:13.19.2_0	‘karoto kārayato, chindato chedāpayato, pacato pācāpayato, socayato socāpayato, kilamato	13	
PA_sn_42:13.19.2_1	kilamāpayato, phandato phandāpayato, pāṇamatipātayato, adinnaṁ ādiyato, sandhiṁ chindato,	13	
PA_sn_42:13.19.2_2	nillopaṁ harato, ekāgārikaṁ karoto, paripanthe tiṭṭhato, paradāraṁ gacchato, musā	13	
PA_sn_42:13.19.2_3	bhaṇato, karoto karīyati pāpaṁ.	13	
PA_sn_42:13.19.3	Khurapariyantena cepi cakkena yo imissā pathaviyā pāṇe ekaṁ maṁsakhalaṁ ekaṁ maṁsapuñjaṁ kareyya, atthi tatonidānaṁ pāpaṁ, atthi pāpassa āgamo.	13	
PA_sn_42:13.19.4	Dakkhiṇañcepi gaṅgāya tīraṁ gaccheyya hananto ghātento chindanto chedāpento pacanto pācāpento, atthi tatonidānaṁ pāpaṁ, atthi pāpassa āgamo.	13	
PA_sn_42:13.19.5	Uttarañcepi gaṅgāya tīraṁ gaccheyya dadanto dāpento, yajanto yajāpento, atthi tatonidānaṁ puññaṁ, atthi puññassa āgamo.	13	
PA_sn_42:13.19.6	Dānena damena saṁyamena saccavajjena atthi puññaṁ, atthi puññassa āgamo’ti.	13	
PA_sn_42:13.20.1	Tassa mayhaṁ, bhante, ahudeva kaṅkhā, ahu vicikicchā:	13	
PA_sn_42:13.20.2	‘kosu nāma imesaṁ bhavataṁ samaṇabrāhmaṇānaṁ saccaṁ āha, ko musā’”ti?	13	
PA_sn_42:13.21.1	“Alañhi te, gāmaṇi, kaṅkhituṁ, alaṁ vicikicchituṁ.	13	
PA_sn_42:13.21.2	Kaṅkhanīye ca pana te ṭhāne vicikicchā uppannā”ti.	13	
PA_sn_42:13.21.3	“Evaṁ pasannohaṁ, bhante, bhagavati. Pahoti me bhagavā tathā dhammaṁ desetuṁ yathāhaṁ imaṁ kaṅkhādhammaṁ pajaheyyan”ti.	13	
PA_sn_42:13.22.1	“Atthi, gāmaṇi, dhammasamādhi.	13	
PA_sn_42:13.22.2	Tatra ce tvaṁ cittasamādhiṁ paṭilabheyyāsi. Evaṁ tvaṁ imaṁ kaṅkhādhammaṁ pajaheyyāsi.	13	
PA_sn_42:13.22.3	Katamo ca, gāmaṇi, dhammasamādhi?	13	
PA_sn_42:13.22.4_0	Idha, gāmaṇi, ariyasāvako pāṇātipātaṁ pahāya pāṇātipātā paṭivirato hoti, adinnādānaṁ	13	
PA_sn_42:13.22.4_1	pahāya adinnādānā paṭivirato hoti, kāmesumicchācāraṁ pahāya kāmesumicchācārā paṭivirato	13	
PA_sn_42:13.22.4_2	hoti, musāvādaṁ pahāya musāvādā paṭivirato hoti, pisuṇaṁ vācaṁ pahāya pisuṇāya vācāya	13	
PA_sn_42:13.22.4_3	paṭivirato hoti, pharusaṁ vācaṁ pahāya pharusāya vācāya paṭivirato hoti, samphappalāpaṁ	13	
PA_sn_42:13.22.4_4	pahāya samphappalāpā paṭivirato hoti, abhijjhaṁ pahāya anabhijjhālu hoti, byāpādapadosaṁ	13	
PA_sn_42:13.22.4_5	pahāya abyāpannacitto hoti, micchādiṭṭhiṁ pahāya sammādiṭṭhiko hoti.	13	
PA_sn_42:13.23.1_0	Sa kho so, gāmaṇi, ariyasāvako evaṁ vigatābhijjho vigatabyāpādo asammūḷho sampajāno	13	
PA_sn_42:13.23.1_1	paṭissato mettāsahagatena cetasā ekaṁ disaṁ pharitvā viharati, tathā dutiyaṁ, tathā	13	
PA_sn_42:13.23.1_2	tatiyaṁ, tathā catutthaṁ, iti uddhamadho tiriyaṁ sabbadhi sabbattatāya sabbāvantaṁ	13	
PA_sn_42:13.23.1_3	lokaṁ mettāsahagatena cetasā vipulena mahaggatena appamāṇena averena abyāpajjena pharitvā viharati.	13	
PA_sn_42:13.23.2	So iti paṭisañcikkhati:	13	
PA_sn_42:13.23.3	‘yvāyaṁ satthā evaṁvādī evaṁdiṭṭhi:	13	
PA_sn_42:13.23.4_0	“natthi dinnaṁ, natthi yiṭṭhaṁ, natthi hutaṁ, natthi sukatadukkaṭānaṁ kammānaṁ phalaṁ	13	
PA_sn_42:13.23.4_1	vipāko, natthi ayaṁ loko, natthi paro loko, natthi mātā, natthi pitā, natthi sattā	13	
PA_sn_42:13.23.4_2	opapātikā, natthi loke samaṇabrāhmaṇā, sammaggatā sammāpaṭipannā ye imañca lokaṁ	13	
PA_sn_42:13.23.4_3	parañca lokaṁ sayaṁ abhiññā sacchikatvā pavedentī”ti.	13	
PA_sn_42:13.23.5	Sace tassa bhoto satthuno saccaṁ vacanaṁ, apaṇṇakatāya mayhaṁ, yvāhaṁ na kiñci byābādhemi tasaṁ vā thāvaraṁ vā?	13	
PA_sn_42:13.23.6	Ubhayamettha kaṭaggāho, yaṁ camhi kāyena saṁvuto vācāya saṁvuto manasā saṁvuto, yañca kāyassa bhedā paraṁ maraṇā sugatiṁ saggaṁ lokaṁ upapajjissāmī’ti.	13	
PA_sn_42:13.23.7	Tassa pāmojjaṁ jāyati.	13	
PA_sn_42:13.23.8	Pamuditassa pīti jāyati.	13	
PA_sn_42:13.23.9	Pītimanassa kāyo passambhati.	13	
PA_sn_42:13.23.10	Passaddhakāyo sukhaṁ vedayati.	13	
PA_sn_42:13.23.11	Sukhino cittaṁ samādhiyati.	13	
PA_sn_42:13.23.12	Ayaṁ kho, gāmaṇi, dhammasamādhi.	13	
PA_sn_42:13.23.13	Tatra ce tvaṁ cittasamādhiṁ paṭilabheyyāsi, evaṁ tvaṁ imaṁ kaṅkhādhammaṁ pajaheyyāsi.	13	
PA_sn_42:13.24.1_0	Sa kho so, gāmaṇi, ariyasāvako evaṁ vigatābhijjho vigatabyāpādo asammūḷho sampajāno	13	
PA_sn_42:13.24.1_1	paṭissato mettāsahagatena cetasā ekaṁ disaṁ pharitvā viharati, tathā dutiyaṁ, tathā	13	
PA_sn_42:13.24.1_2	tatiyaṁ, tathā catutthaṁ, iti uddhamadho tiriyaṁ sabbadhi sabbattatāya sabbāvantaṁ	13	
PA_sn_42:13.24.1_3	lokaṁ mettāsahagatena cetasā vipulena mahaggatena appamāṇena averena abyāpajjena pharitvā viharati.	13	
PA_sn_42:13.24.2	So iti paṭisañcikkhati:	13	
PA_sn_42:13.24.3	‘yvāyaṁ satthā evaṁvādī evaṁdiṭṭhi:	13	
PA_sn_42:13.24.4_0	“atthi dinnaṁ, atthi yiṭṭhaṁ, atthi hutaṁ, atthi sukatadukkaṭānaṁ kammānaṁ phalaṁ	13	
PA_sn_42:13.24.4_1	vipāko, atthi ayaṁ loko, atthi paro loko, atthi mātā, atthi pitā, atthi sattā opapātikā,	13	
PA_sn_42:13.24.4_2	atthi loke samaṇabrāhmaṇā, sammaggatā sammāpaṭipannā ye imañca lokaṁ parañca lokaṁ	13	
PA_sn_42:13.24.4_3	sayaṁ abhiññā sacchikatvā pavedentī”ti.	13	
PA_sn_42:13.24.5	Sace tassa bhoto satthuno saccaṁ vacanaṁ, apaṇṇakatāya mayhaṁ, yvāhaṁ na kiñci byābādhemi tasaṁ vā thāvaraṁ vā?	13	
PA_sn_42:13.24.6	Ubhayamettha kaṭaggāho, yaṁ camhi kāyena saṁvuto vācāya saṁvuto manasā saṁvuto, yañca kāyassa bhedā paraṁ maraṇā sugatiṁ saggaṁ lokaṁ upapajjissāmī’ti.	13	
PA_sn_42:13.24.7	Tassa pāmojjaṁ jāyati.	13	
PA_sn_42:13.24.8	Pamuditassa pīti jāyati.	13	
PA_sn_42:13.24.9	Pītimanassa kāyo passambhati.	13	
PA_sn_42:13.24.10	Passaddhakāyo sukhaṁ vedayati.	13	
PA_sn_42:13.24.11	Sukhino cittaṁ samādhiyati.	13	
PA_sn_42:13.24.12	Ayaṁ kho, gāmaṇi, dhammasamādhi.	13	
PA_sn_42:13.24.13	Tatra ce tvaṁ cittasamādhiṁ paṭilabheyyāsi, evaṁ tvaṁ imaṁ kaṅkhādhammaṁ pajaheyyāsi.	13	
PA_sn_42:13.25.1_0	Sa kho so, gāmaṇi, ariyasāvako evaṁ vigatābhijjho vigatabyāpādo asammūḷho sampajāno	13	
PA_sn_42:13.25.1_1	paṭissato mettāsahagatena cetasā ekaṁ disaṁ pharitvā viharati, tathā dutiyaṁ, tathā	13	
PA_sn_42:13.25.1_2	tatiyaṁ, tathā catutthaṁ, iti uddhamadho tiriyaṁ sabbadhi sabbattatāya sabbāvantaṁ	13	
PA_sn_42:13.25.1_3	lokaṁ mettāsahagatena cetasā vipulena mahaggatena appamāṇena averena abyāpajjena pharitvā viharati.	13	
PA_sn_42:13.25.2	So iti paṭisañcikkhati:	13	
PA_sn_42:13.25.3	‘yvāyaṁ satthā evaṁvādī evaṁdiṭṭhi:	13	
PA_sn_42:13.25.4_0	“karoto kārayato, chindato chedāpayato, pacato pācāpayato, socayato socāpayato, kilamato	13	
PA_sn_42:13.25.4_1	kilamāpayato, phandato phandāpayato, pāṇamatipātayato, adinnaṁ ādiyato, sandhiṁ chindato,	13	
PA_sn_42:13.25.4_2	nillopaṁ harato, ekāgārikaṁ karoto, paripanthe tiṭṭhato, paradāraṁ gacchato, musā	13	
PA_sn_42:13.25.4_3	bhaṇato, karoto na karīyati pāpaṁ.	13	
PA_sn_42:13.25.5	Khurapariyantena cepi cakkena yo imissā pathaviyā pāṇe ekaṁ maṁsakhalaṁ ekaṁ maṁsapuñjaṁ kareyya, natthi tatonidānaṁ pāpaṁ, natthi pāpassa āgamo.	13	
PA_sn_42:13.25.6	Dakkhiṇañcepi gaṅgāya tīraṁ gaccheyya hananto ghātento chindanto chedāpento pacanto pācāpento, natthi tatonidānaṁ pāpaṁ, natthi pāpassa āgamo.	13	
PA_sn_42:13.25.7	Uttarañcepi gaṅgāya tīraṁ gaccheyya dadanto dāpento, yajanto yajāpento, natthi tatonidānaṁ puññaṁ, natthi puññassa āgamo.	13	
PA_sn_42:13.25.8	Dānena damena saṁyamena saccavajjena natthi puññaṁ, natthi puññassa āgamo”ti.	13	
PA_sn_42:13.25.9	Sace tassa bhoto satthuno saccaṁ vacanaṁ, apaṇṇakatāya mayhaṁ, yvāhaṁ na kiñci byābādhemi tasaṁ vā thāvaraṁ vā?	13	
PA_sn_42:13.25.10	Ubhayamettha kaṭaggāho, yaṁ camhi kāyena saṁvuto vācāya saṁvuto manasā saṁvuto, yañca kāyassa bhedā paraṁ maraṇā sugatiṁ saggaṁ lokaṁ upapajjissāmī’ti.	13	
PA_sn_42:13.25.11	Tassa pāmojjaṁ jāyati.	13	
PA_sn_42:13.25.12	Pamuditassa pīti jāyati.	13	
PA_sn_42:13.25.13	Pītimanassa kāyo passambhati.	13	
PA_sn_42:13.25.14	Passaddhakāyo sukhaṁ vedayati.	13	
PA_sn_42:13.25.15	Sukhino cittaṁ samādhiyati.	13	
PA_sn_42:13.25.16	Ayaṁ kho, gāmaṇi, dhammasamādhi	13	
PA_sn_42:13.25.17	tatra ce tvaṁ cittasamādhiṁ paṭilabheyyāsi, evaṁ tvaṁ imaṁ kaṅkhādhammaṁ pajaheyyāsi.	13	
PA_sn_42:13.26.1_0	Sa kho so, gāmaṇi, ariyasāvako evaṁ vigatābhijjho vigatabyāpādo asammūḷho sampajāno	13	
PA_sn_42:13.26.1_1	paṭissato mettāsahagatena cetasā ekaṁ disaṁ pharitvā viharati, tathā dutiyaṁ, tathā	13	
PA_sn_42:13.26.1_2	tatiyaṁ, tathā catutthaṁ, iti uddhamadho tiriyaṁ sabbadhi sabbattatāya sabbāvantaṁ	13	
PA_sn_42:13.26.1_3	lokaṁ mettāsahagatena cetasā vipulena mahaggatena appamāṇena averena abyāpajjena pharitvā viharati.	13	
PA_sn_42:13.26.2	So iti paṭisañcikkhati:	13	
PA_sn_42:13.26.3	‘yvāyaṁ satthā evaṁvādī evaṁdiṭṭhi:	13	
PA_sn_42:13.26.4_0	“karoto kārayato, chindato chedāpayato, pacato pācāpayato, socayato socāpayato, kilamato	13	
PA_sn_42:13.26.4_1	kilamāpayato, phandato phandāpayato, pāṇamatipātayato, adinnaṁ ādiyato, sandhiṁ chindato,	13	
PA_sn_42:13.26.4_2	nillopaṁ harato, ekāgārikaṁ karoto, paripanthe tiṭṭhato, paradāraṁ gacchato, musā	13	
PA_sn_42:13.26.4_3	bhaṇato, karoto karīyati pāpaṁ.	13	
PA_sn_42:13.26.5	Khurapariyantena cepi cakkena yo imissā pathaviyā pāṇe ekaṁ maṁsakhalaṁ ekaṁ maṁsapuñjaṁ kareyya, atthi tatonidānaṁ pāpaṁ, atthi pāpassa āgamo.	13	
PA_sn_42:13.26.6	Dakkhiṇañcepi gaṅgāya tīraṁ gaccheyya hananto ghātento chindanto chedāpento pacanto pācāpento, atthi tatonidānaṁ pāpaṁ, atthi pāpassa āgamo.	13	
PA_sn_42:13.26.7	Uttarañcepi gaṅgāya tīraṁ gaccheyya dadanto dāpento, yajanto yajāpento, atthi tatonidānaṁ puññaṁ, atthi puññassa āgamo.	13	
PA_sn_42:13.26.8	Dānena damena saṁyamena saccavajjena atthi puññaṁ atthi puññassa āgamo”ti.	13	
PA_sn_42:13.26.9	Sace tassa bhoto satthuno saccaṁ vacanaṁ, apaṇṇakatāya mayhaṁ, yvāhaṁ na kiñci byābādhemi tasaṁ vā thāvaraṁ vā?	13	
PA_sn_42:13.26.10	Ubhayamettha kaṭaggāho, yaṁ camhi kāyena saṁvuto vācāya saṁvuto manasā saṁvuto, yañca kāyassa bhedā paraṁ maraṇā sugatiṁ saggaṁ lokaṁ upapajjissāmī’ti.	13	
PA_sn_42:13.26.11	Tassa pāmojjaṁ jāyati.	13	
PA_sn_42:13.26.12	Pamuditassa pīti jāyati.	13	
PA_sn_42:13.26.13	Pītimanassa kāyo passambhati.	13	
PA_sn_42:13.26.14	Passaddhakāyo sukhaṁ vedayati.	13	
PA_sn_42:13.26.15	Sukhino cittaṁ samādhiyati.	13	
PA_sn_42:13.26.16	Ayaṁ kho, gāmaṇi, dhammasamādhi.	13	
PA_sn_42:13.26.17	Tatra ce tvaṁ cittasamādhiṁ paṭilabheyyāsi, evaṁ tvaṁ imaṁ kaṅkhādhammaṁ pajaheyyāsi.	13	
PA_sn_42:13.27.1	Sa kho so, gāmaṇi, ariyasāvako evaṁ vigatābhijjho vigatabyāpādo asammūḷho sampajāno paṭissato karuṇāsahagatena cetasā ekaṁ disaṁ pharitvā viharati …pe…	13	
PA_sn_42:13.27.2	muditāsahagatena cetasā ekaṁ disaṁ pharitvā viharati …pe….	13	
PA_sn_42:13.28.1_0	Sa kho so, gāmaṇi, ariyasāvako evaṁ vigatābhijjho vigatabyāpādo asammūḷho sampajāno	13	
PA_sn_42:13.28.1_1	paṭissato upekkhāsahagatena cetasā ekaṁ disaṁ pharitvā viharati, tathā dutiyaṁ, tathā	13	
PA_sn_42:13.28.1_2	tatiyaṁ, tathā catutthaṁ, iti uddhamadho tiriyaṁ sabbadhi sabbattatāya sabbāvantaṁ	13	
PA_sn_42:13.28.1_3	lokaṁ upekkhāsahagatena cetasā vipulena mahaggatena appamāṇena averena abyāpajjena pharitvā viharati.	13	
PA_sn_42:13.28.2	So iti paṭisañcikkhati:	13	
PA_sn_42:13.28.3	‘yvāyaṁ satthā evaṁvādī evaṁdiṭṭhi:	13	
PA_sn_42:13.28.4_0	“natthi dinnaṁ, natthi yiṭṭhaṁ, natthi hutaṁ natthi sukatadukkaṭānaṁ kammānaṁ phalaṁ	13	
PA_sn_42:13.28.4_1	vipāko, natthi ayaṁ loko natthi paro loko, natthi mātā natthi pitā natthi sattā opapātikā,	13	
PA_sn_42:13.28.4_2	natthi loke samaṇabrāhmaṇā sammaggatā sammāpaṭipannā ye imañca lokaṁ parañca lokaṁ	13	
PA_sn_42:13.28.4_3	sayaṁ abhiññā sacchikatvā pavedentī”ti.	13	
PA_sn_42:13.28.5	Sace tassa bhoto satthuno saccaṁ vacanaṁ, apaṇṇakatāya mayhaṁ, yvāhaṁ na kiñci byābādhemi tasaṁ vā thāvaraṁ vā?	13	
PA_sn_42:13.28.6	Ubhayamettha kaṭaggāho, yaṁ camhi kāyena saṁvuto vācāya saṁvuto manasā saṁvuto, yañca kāyassa bhedā paraṁ maraṇā sugatiṁ saggaṁ lokaṁ upapajjissāmī’ti.	13	
PA_sn_42:13.28.7	Tassa pāmojjaṁ jāyati.	13	
PA_sn_42:13.28.8	Pamuditassa pīti jāyati.	13	
PA_sn_42:13.28.9	Pītimanassa kāyo passambhati.	13	
PA_sn_42:13.28.10	Passaddhakāyo sukhaṁ vedayati.	13	
PA_sn_42:13.28.11	Sukhino cittaṁ samādhiyati.	13	
PA_sn_42:13.28.12	Ayaṁ kho, gāmaṇi, dhammasamādhi.	13	
PA_sn_42:13.28.13	Tatra ce tvaṁ cittasamādhiṁ paṭilabheyyāsi, evaṁ tvaṁ imaṁ kaṅkhādhammaṁ pajaheyyāsi.	13	
PA_sn_42:13.29.1_0	Sa kho so, gāmaṇi, ariyasāvako evaṁ vigatābhijjho vigatabyāpādo asammūḷho sampajāno	13	
PA_sn_42:13.29.1_1	paṭissato upekkhāsahagatena cetasā ekaṁ disaṁ pharitvā viharati, tathā dutiyaṁ, tathā	13	
PA_sn_42:13.29.1_2	tatiyaṁ, tathā catutthaṁ, iti uddhamadho tiriyaṁ sabbadhi sabbattatāya sabbāvantaṁ	13	
PA_sn_42:13.29.1_3	lokaṁ upekkhāsahagatena cetasā vipulena mahaggatena appamāṇena averena abyāpajjena pharitvā viharati.	13	
PA_sn_42:13.29.2	So iti paṭisañcikkhati:	13	
PA_sn_42:13.29.3	‘yvāyaṁ satthā evaṁvādī evaṁdiṭṭhi:	13	
PA_sn_42:13.29.4_0	“atthi dinnaṁ, atthi yiṭṭhaṁ, atthi hutaṁ, atthi sukatadukkaṭānaṁ kammānaṁ phalaṁ	13	
PA_sn_42:13.29.4_1	vipāko, atthi ayaṁ loko atthi paro loko, atthi mātā atthi pitā atthi sattā opapātikā,	13	
PA_sn_42:13.29.4_2	atthi loke samaṇabrāhmaṇā sammaggatā sammāpaṭipannā ye imañca lokaṁ parañca lokaṁ	13	
PA_sn_42:13.29.4_3	sayaṁ abhiññā sacchikatvā pavedentī”ti.	13	
PA_sn_42:13.29.5	Sace tassa bhoto satthuno saccaṁ vacanaṁ, apaṇṇakatāya mayhaṁ, yvāhaṁ na kiñci byābādhemi tasaṁ vā thāvaraṁ vā?	13	
PA_sn_42:13.29.6	Ubhayamettha kaṭaggāho, yaṁ camhi kāyena saṁvuto vācāya saṁvuto manasā saṁvuto, yañca kāyassa bhedā paraṁ maraṇā sugatiṁ saggaṁ lokaṁ upapajjissāmī’ti.	13	
PA_sn_42:13.29.7	Tassa pāmojjaṁ jāyati.	13	
PA_sn_42:13.29.8	Pamuditassa pīti jāyati.	13	
PA_sn_42:13.29.9	Pītimanassa kāyo passambhati.	13	
PA_sn_42:13.29.10	Passaddhakāyo sukhaṁ vedayati.	13	
PA_sn_42:13.29.11	Sukhino cittaṁ samādhiyati.	13	
PA_sn_42:13.29.12	Ayaṁ kho, gāmaṇi, dhammasamādhi.	13	
PA_sn_42:13.29.13	Tatra ce tvaṁ cittasamādhiṁ paṭilabheyyāsi, evaṁ tvaṁ imaṁ kaṅkhādhammaṁ pajaheyyāsi.	13	
PA_sn_42:13.30.1_0	Sa kho so, gāmaṇi, ariyasāvako evaṁ vigatābhijjho vigatabyāpādo asammūḷho sampajāno	13	
PA_sn_42:13.30.1_1	paṭissato upekkhāsahagatena cetasā ekaṁ disaṁ pharitvā viharati, tathā dutiyaṁ, tathā	13	
PA_sn_42:13.30.1_2	tatiyaṁ, tathā catutthaṁ, iti uddhamadho tiriyaṁ sabbadhi sabbattatāya sabbāvantaṁ	13	
PA_sn_42:13.30.1_3	lokaṁ upekkhāsahagatena cetasā vipulena mahaggatena appamāṇena averena abyāpajjena pharitvā viharati.	13	
PA_sn_42:13.30.2	So iti paṭisañcikkhati:	13	
PA_sn_42:13.30.3	‘yvāyaṁ satthā evaṁvādī evaṁdiṭṭhi:	13	
PA_sn_42:13.30.4_0	“karoto kārayato, chedato chedāpayato, pacato pācāpayato, socayato socāpayato, kilamato	13	
PA_sn_42:13.30.4_1	kilamāpayato, phandato phandāpayato, pāṇamatipātayato, adinnaṁ ādiyato, sandhiṁ chindato,	13	
PA_sn_42:13.30.4_2	nillopaṁ harato, ekāgārikaṁ karoto, paripanthe tiṭṭhato, paradāraṁ gacchato, musā	13	
PA_sn_42:13.30.4_3	bhaṇato, karoto na karīyati pāpaṁ.	13	
PA_sn_42:13.30.5	Khurapariyantena cepi cakkena yo imissā pathaviyā pāṇe ekaṁ maṁsakhalaṁ ekaṁ maṁsapuñjaṁ kareyya, natthi tatonidānaṁ pāpaṁ, natthi pāpassa āgamo.	13	
PA_sn_42:13.30.6	Dakkhiṇañcepi gaṅgāya tīraṁ gaccheyya hananto ghātento chindanto chedāpento pacanto pācāpento, natthi tatonidānaṁ pāpaṁ, natthi pāpassa āgamo.	13	
PA_sn_42:13.30.7	Uttarañcepi gaṅgāya tīraṁ gaccheyya dadanto dāpento, yajanto yajāpento, natthi tatonidānaṁ puññaṁ, natthi puññassa āgamo.	13	
PA_sn_42:13.30.8	Dānena damena saṁyamena saccavajjena natthi puññaṁ, natthi puññassa āgamo”ti.	13	
PA_sn_42:13.30.9	Sace tassa bhoto satthuno saccaṁ vacanaṁ, apaṇṇakatāya mayhaṁ, yvāhaṁ na kiñci byābādhemi tasaṁ vā thāvaraṁ vā?	13	
PA_sn_42:13.30.10	Ubhayamettha kaṭaggāho, yaṁ camhi kāyena saṁvuto vācāya saṁvuto manasā saṁvuto, yañca kāyassa bhedā paraṁ maraṇā sugatiṁ saggaṁ lokaṁ upapajjissāmī’ti.	13	
PA_sn_42:13.30.11	Tassa pāmojjaṁ jāyati.	13	
PA_sn_42:13.30.12	Pamuditassa pīti jāyati.	13	
PA_sn_42:13.30.13	Pītimanassa kāyo passambhati.	13	
PA_sn_42:13.30.14	Passaddhakāyo sukhaṁ vedayati.	13	
PA_sn_42:13.30.15	Sukhino cittaṁ samādhiyati.	13	
PA_sn_42:13.30.16	Ayaṁ kho, gāmaṇi, dhammasamādhi.	13	
PA_sn_42:13.30.17	Tatra ce tvaṁ cittasamādhiṁ paṭilabheyyāsi, evaṁ tvaṁ imaṁ kaṅkhādhammaṁ pajaheyyāsi.	13	
PA_sn_42:13.31.1_0	Sa kho so, gāmaṇi, ariyasāvako evaṁ vigatābhijjho vigatabyāpādo asammūḷho sampajāno	13	
PA_sn_42:13.31.1_1	paṭissato upekkhāsahagatena cetasā ekaṁ disaṁ pharitvā viharati, tathā dutiyaṁ, tathā	13	
PA_sn_42:13.31.1_2	tatiyaṁ, tathā catutthaṁ, iti uddhamadho tiriyaṁ sabbadhi sabbattatāya sabbāvantaṁ	13	
PA_sn_42:13.31.1_3	lokaṁ upekkhāsahagatena cetasā vipulena mahaggatena appamāṇena averena abyāpajjena pharitvā viharati.	13	
PA_sn_42:13.31.2	So iti paṭisañcikkhati:	13	
PA_sn_42:13.31.3	‘yvāyaṁ satthā evaṁvādī evaṁdiṭṭhi:	13	
PA_sn_42:13.31.4_0	“karoto kārayato, chindato chedāpayato, pacato pācāpayato, socayato socāpayato, kilamato	13	
PA_sn_42:13.31.4_1	kilamāpayato, phandato phandāpayato, pāṇamatipātayato, adinnaṁ ādiyato, sandhiṁ chindato,	13	
PA_sn_42:13.31.4_2	nillopaṁ harato, ekāgārikaṁ karoto, paripanthe tiṭṭhato, paradāraṁ gacchato, musā	13	
PA_sn_42:13.31.4_3	bhaṇato, karoto karīyati pāpaṁ.	13	
PA_sn_42:13.31.5	Khurapariyantena cepi cakkena yo imissā pathaviyā pāṇe ekaṁ maṁsakhalaṁ ekaṁ maṁsapuñjaṁ kareyya, atthi tatonidānaṁ pāpaṁ, atthi pāpassa āgamo.	13	
PA_sn_42:13.31.6	Dakkhiṇañcepi gaṅgāya tīraṁ gaccheyya hananto ghātento chindanto chedāpento pacanto pācāpento, atthi tatonidānaṁ pāpaṁ, atthi pāpassa āgamo.	13	
PA_sn_42:13.31.7	Uttarañcepi gaṅgāya tīraṁ gaccheyya dadanto dāpento, yajanto yajāpento, atthi tatonidānaṁ puññaṁ, atthi puññassa āgamo.	13	
PA_sn_42:13.31.8	Dānena damena saṁyamena saccavajjena atthi puññaṁ, atthi puññassa āgamo”ti.	13	
PA_sn_42:13.31.9	Sace tassa bhoto satthuno saccaṁ vacanaṁ, apaṇṇakatāya mayhaṁ, yvāhaṁ na kiñci byābādhemi tasaṁ vā thāvaraṁ vā?	13	
PA_sn_42:13.31.10	Ubhayamettha kaṭaggāho, yaṁ camhi kāyena saṁvuto vācāya saṁvuto manasā saṁvuto, yañca kāyassa bhedā paraṁ maraṇā sugatiṁ saggaṁ lokaṁ upapajjissāmī’ti.	13	
PA_sn_42:13.31.11	Tassa pāmojjaṁ jāyati.	13	
PA_sn_42:13.31.12	Pamuditassa pīti jāyati.	13	
PA_sn_42:13.31.13	Pītimanassa kāyo passambhati.	13	
PA_sn_42:13.31.14	Passaddhakāyo sukhaṁ vedayati.	13	
PA_sn_42:13.31.15	Sukhino cittaṁ samādhiyati.	13	
PA_sn_42:13.31.16	Ayaṁ kho, gāmaṇi, dhammasamādhi.	13	
PA_sn_42:13.31.17	Tatra ce tvaṁ cittasamādhiṁ paṭilabheyyāsi, evaṁ tvaṁ imaṁ kaṅkhādhammaṁ pajaheyyāsī”ti.	13	
PA_sn_42:13.32.1	Evaṁ vutte, pāṭaliyo gāmaṇi bhagavantaṁ etadavoca:	13	
PA_sn_42:13.32.2	“abhikkantaṁ, bhante, abhikkantaṁ, bhante …pe…	13	
PA_sn_42:13.32.3	ajjatagge pāṇupetaṁ saraṇaṁ gatan”ti.	13	
PA_sn_42:13.32.4	Terasamaṁ.	13	
PA_sn_42:13.32.5	Gāmaṇivaggo paṭhamo.	13	
PA_sn_42:13.33.0	Tassuddānaṁ	13	
PA_sn_42:13.33.1	Caṇḍo puṭo yodhājīvo,	13	
PA_sn_42:13.33.2	Hatthasso asibandhako;	13	
PA_sn_42:13.33.3	Desanā saṅkhakulaṁ maṇicūḷaṁ,	13	
PA_sn_42:13.33.4	Bhadrarāsiyapāṭalīti.	13	
PA_sn_42:13.33.5	Gāmaṇisaṁyuttaṁ samattaṁ.	13	
