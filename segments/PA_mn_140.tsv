segmentnr	original	folio	analyzed
PA_mn_140:0.1	Majjhima Nikāya 140	0	
PA_mn_140:0.2	Dhātuvibhaṅgasutta	0	
PA_mn_140:1.1	Evaṁ me sutaṁ—	1	
PA_mn_140:1.2	ekaṁ samayaṁ bhagavā magadhesu cārikaṁ caramāno yena rājagahaṁ tadavasari;	1	
PA_mn_140:1.3	yena bhaggavo kumbhakāro tenupasaṅkami; upasaṅkamitvā bhaggavaṁ kumbhakāraṁ etadavoca:	1	
PA_mn_140:2.1	“sace te, bhaggava, agaru viharemu āvesane ekarattan”ti.	2	
PA_mn_140:2.2	“Na kho me, bhante, garu.	2	
PA_mn_140:2.3	Atthi cettha pabbajito paṭhamaṁ vāsūpagato.	2	
PA_mn_140:2.4	Sace so anujānāti, viharatha, bhante, yathāsukhan”ti.	2	
PA_mn_140:3.1	Tena kho pana samayena pukkusāti nāma kulaputto bhagavantaṁ uddissa saddhāya agārasmā anagāriyaṁ pabbajito.	3	
PA_mn_140:3.2	So tasmiṁ kumbhakārāvesane paṭhamaṁ vāsūpagato hoti.	3	
PA_mn_140:3.3	Atha kho bhagavā yenāyasmā pukkusāti tenupasaṅkami; upasaṅkamitvā āyasmantaṁ pukkusātiṁ etadavoca:	3	
PA_mn_140:3.4	“sace te, bhikkhu, agaru viharemu āvesane ekarattan”ti.	3	
PA_mn_140:3.5	“Urundaṁ, āvuso, kumbhakārāvesanaṁ.	3	
PA_mn_140:3.6	Viharatāyasmā yathāsukhan”ti.	3	
PA_mn_140:4.1	Atha kho bhagavā kumbhakārāvesanaṁ pavisitvā ekamantaṁ tiṇasanthārakaṁ paññāpetvā nisīdi pallaṅkaṁ ābhujitvā ujuṁ kāyaṁ paṇidhāya parimukhaṁ satiṁ upaṭṭhapetvā.	4	
PA_mn_140:4.2	Atha kho bhagavā bahudeva rattiṁ nisajjāya vītināmesi.	4	
PA_mn_140:4.3	Āyasmāpi kho pukkusāti bahudeva rattiṁ nisajjāya vītināmesi.	4	
PA_mn_140:4.4	Atha kho bhagavato etadahosi:	4	
PA_mn_140:4.5	“pāsādikaṁ kho ayaṁ kulaputto iriyati.	4	
PA_mn_140:4.6	Yannūnāhaṁ puccheyyan”ti.	4	
PA_mn_140:4.7	Atha kho bhagavā āyasmantaṁ pukkusātiṁ etadavoca:	4	
PA_mn_140:5.1	“kaṁsi tvaṁ, bhikkhu, uddissa pabbajito? Ko vā te satthā? Kassa vā tvaṁ dhammaṁ rocesī”ti?	5	
PA_mn_140:5.2	“Atthāvuso, samaṇo gotamo sakyaputto sakyakulā pabbajito.	5	
PA_mn_140:5.3	Taṁ kho pana bhagavantaṁ gotamaṁ evaṁ kalyāṇo kittisaddo abbhuggato:	5	
PA_mn_140:5.4	‘itipi so bhagavā arahaṁ sammāsambuddho vijjācaraṇasampanno sugato lokavidū anuttaro purisadammasārathi satthā devamanussānaṁ buddho bhagavā’ti.	5	
PA_mn_140:5.5	Tāhaṁ bhagavantaṁ uddissa pabbajito.	5	
PA_mn_140:5.6	So ca me bhagavā satthā.	5	
PA_mn_140:5.7	Tassa cāhaṁ bhagavato dhammaṁ rocemī”ti.	5	
PA_mn_140:5.8	“Kahaṁ pana, bhikkhu, etarahi so bhagavā viharati arahaṁ sammāsambuddho”ti.	5	
PA_mn_140:5.9	“Atthāvuso, uttaresu janapadesu sāvatthi nāma nagaraṁ.	5	
PA_mn_140:5.10	Tattha so bhagavā etarahi viharati arahaṁ sammāsambuddho”ti.	5	
PA_mn_140:5.11	“Diṭṭhapubbo pana te, bhikkhu, so bhagavā;	5	
PA_mn_140:5.12	disvā ca pana jāneyyāsī”ti?	5	
PA_mn_140:5.13	“Na kho me, āvuso, diṭṭhapubbo so bhagavā;	5	
PA_mn_140:5.14	disvā cāhaṁ na jāneyyan”ti.	5	
PA_mn_140:6.1	Atha kho bhagavato etadahosi:	6	
PA_mn_140:6.2	“mamañca khvāyaṁ kulaputto uddissa pabbajito.	6	
PA_mn_140:6.3	Yannūnassāhaṁ dhammaṁ deseyyan”ti.	6	
PA_mn_140:6.4	Atha kho bhagavā āyasmantaṁ pukkusātiṁ āmantesi:	6	
PA_mn_140:6.5	“dhammaṁ te, bhikkhu, desessāmi.	6	
PA_mn_140:6.6	Taṁ suṇāhi, sādhukaṁ manasi karohi; bhāsissāmī”ti.	6	
PA_mn_140:6.7	“Evamāvuso”ti kho āyasmā pukkusāti bhagavato paccassosi.	6	
PA_mn_140:6.8	Bhagavā etadavoca:	6	
PA_mn_140:7.1	“‘Cha dhāturo ayaṁ, bhikkhu, puriso cha phassāyatano aṭṭhārasa manopavicāro caturādhiṭṭhāno;	7	
PA_mn_140:7.2	yattha ṭhitaṁ maññassavā nappavattanti, maññassave kho pana nappavattamāne muni santoti vuccati.	7	
PA_mn_140:7.3	Paññaṁ nappamajjeyya, saccamanurakkheyya, cāgamanubrūheyya, santimeva so sikkheyyā’ti—	7	
PA_mn_140:7.4	ayamuddeso dhātuvibhaṅgassa.	7	
PA_mn_140:8.1	‘Cha dhāturo ayaṁ, bhikkhu, puriso’ti—	8	
PA_mn_140:8.2	iti kho panetaṁ vuttaṁ. Kiñcetaṁ paṭicca vuttaṁ?	8	
PA_mn_140:8.3	Chayimā, bhikkhu, dhātuyo—	8	
PA_mn_140:8.4	pathavīdhātu, āpodhātu, tejodhātu, vāyodhātu, ākāsadhātu, viññāṇadhātu.	8	
PA_mn_140:8.5	‘Cha dhāturo ayaṁ, bhikkhu, puriso’ti—	8	
PA_mn_140:8.6	iti yaṁ taṁ vuttaṁ, idametaṁ paṭicca vuttaṁ.	8	
PA_mn_140:9.1	‘Cha phassāyatano ayaṁ, bhikkhu, puriso’ti—	9	
PA_mn_140:9.2	iti kho panetaṁ vuttaṁ. Kiñcetaṁ paṭicca vuttaṁ?	9	
PA_mn_140:9.3	Cakkhusamphassāyatanaṁ, sotasamphassāyatanaṁ, ghānasamphassāyatanaṁ, jivhāsamphassāyatanaṁ, kāyasamphassāyatanaṁ, manosamphassāyatanaṁ.	9	
PA_mn_140:9.4	‘Cha phassāyatano ayaṁ, bhikkhu, puriso’ti—	9	
PA_mn_140:9.5	iti yaṁ taṁ vuttaṁ, idametaṁ paṭicca vuttaṁ.	9	
PA_mn_140:10.1	‘Aṭṭhārasa manopavicāro ayaṁ, bhikkhu, puriso’ti—	10	
PA_mn_140:10.2	iti kho panetaṁ vuttaṁ. Kiñcetaṁ paṭicca vuttaṁ?	10	
PA_mn_140:10.3	Cakkhunā rūpaṁ disvā somanassaṭṭhāniyaṁ rūpaṁ upavicarati, domanassaṭṭhāniyaṁ rūpaṁ upavicarati, upekkhāṭṭhāniyaṁ rūpaṁ upavicarati;	10	
PA_mn_140:10.4	sotena saddaṁ sutvā …pe…	10	
PA_mn_140:10.5	ghānena gandhaṁ ghāyitvā …	10	
PA_mn_140:10.6	jivhāya rasaṁ sāyitvā …	10	
PA_mn_140:10.7	kāyena phoṭṭhabbaṁ phusitvā …	10	
PA_mn_140:10.8	manasā dhammaṁ viññāya somanassaṭṭhāniyaṁ dhammaṁ upavicarati, domanassaṭṭhāniyaṁ dhammaṁ upavicarati, upekkhāṭṭhāniyaṁ dhammaṁ upavicarati—	10	
PA_mn_140:10.9	iti cha somanassupavicārā, cha domanassupavicārā, cha upekkhupavicārā.	10	
PA_mn_140:10.10	‘Aṭṭhārasa manopavicāro ayaṁ, bhikkhu, puriso’ti—	10	
PA_mn_140:10.11	iti yaṁ taṁ vuttaṁ, idametaṁ paṭicca vuttaṁ.	10	
PA_mn_140:11.1	‘Caturādhiṭṭhāno ayaṁ, bhikkhu, puriso’ti—	11	
PA_mn_140:11.2	iti kho panetaṁ vuttaṁ. Kiñcetaṁ paṭicca vuttaṁ?	11	
PA_mn_140:11.3	Paññādhiṭṭhāno, saccādhiṭṭhāno, cāgādhiṭṭhāno, upasamādhiṭṭhāno.	11	
PA_mn_140:11.4	‘Caturādhiṭṭhāno ayaṁ, bhikkhu, puriso’ti—	11	
PA_mn_140:11.5	iti yaṁ taṁ vuttaṁ idametaṁ paṭicca vuttaṁ.	11	
PA_mn_140:12.1	‘Paññaṁ nappamajjeyya, saccamanurakkheyya, cāgamanubrūheyya, santimeva so sikkheyyā’ti—	12	
PA_mn_140:12.2	iti kho panetaṁ vuttaṁ. Kiñcetaṁ paṭicca vuttaṁ?	12	
PA_mn_140:13.1	Kathañca, bhikkhu, paññaṁ nappamajjati?	13	
PA_mn_140:13.2	Chayimā, bhikkhu, dhātuyo—	13	
PA_mn_140:13.3	pathavīdhātu, āpodhātu, tejodhātu, vāyodhātu, ākāsadhātu, viññāṇadhātu.	13	
PA_mn_140:14.1	Katamā ca, bhikkhu, pathavīdhātu?	14	
PA_mn_140:14.2	Pathavīdhātu siyā ajjhattikā siyā bāhirā.	14	
PA_mn_140:14.3	Katamā ca, bhikkhu, ajjhattikā pathavīdhātu?	14	
PA_mn_140:14.4	Yaṁ ajjhattaṁ paccattaṁ kakkhaḷaṁ kharigataṁ upādinnaṁ, seyyathidaṁ—	14	
PA_mn_140:14.5_0	kesā lomā nakhā dantā taco maṁsaṁ nhāru aṭṭhi aṭṭhimiñjaṁ vakkaṁ hadayaṁ yakanaṁ	14	
PA_mn_140:14.5_1	kilomakaṁ pihakaṁ papphāsaṁ antaṁ antaguṇaṁ udariyaṁ karīsaṁ, yaṁ vā panaññampi kiñci	14	
PA_mn_140:14.5_2	ajjhattaṁ paccattaṁ kakkhaḷaṁ kharigataṁ upādinnaṁ—	14	
PA_mn_140:14.6	ayaṁ vuccati, bhikkhu, ajjhattikā pathavīdhātu.	14	
PA_mn_140:14.7	Yā ceva kho pana ajjhattikā pathavīdhātu yā ca bāhirā pathavīdhātu pathavīdhāturevesā.	14	
PA_mn_140:14.8	‘Taṁ netaṁ mama nesohamasmi na meso attā’ti—evametaṁ yathābhūtaṁ sammappaññāya daṭṭhabbaṁ.	14	
PA_mn_140:14.9	Evametaṁ yathābhūtaṁ sammappaññāya disvā pathavīdhātuyā nibbindati, pathavīdhātuyā cittaṁ virājeti.	14	
PA_mn_140:15.1	Katamā ca, bhikkhu, āpodhātu?	15	
PA_mn_140:15.2	Āpodhātu siyā ajjhattikā siyā bāhirā.	15	
PA_mn_140:15.3	Katamā ca, bhikkhu, ajjhattikā āpodhātu?	15	
PA_mn_140:15.4	Yaṁ ajjhattaṁ paccattaṁ āpo āpogataṁ upādinnaṁ seyyathidaṁ—	15	
PA_mn_140:15.5	pittaṁ semhaṁ pubbo lohitaṁ sedo medo assu vasā kheḷo siṅghāṇikā lasikā muttaṁ, yaṁ vā panaññampi kiñci ajjhattaṁ paccattaṁ āpo āpogataṁ upādinnaṁ—	15	
PA_mn_140:15.6	ayaṁ vuccati, bhikkhu, ajjhattikā āpodhātu.	15	
PA_mn_140:15.7	Yā ceva kho pana ajjhattikā āpodhātu yā ca bāhirā āpodhātu āpodhāturevesā.	15	
PA_mn_140:15.8	‘Taṁ netaṁ mama, nesohamasmi, na meso attā’ti—evametaṁ yathābhūtaṁ sammappaññāya daṭṭhabbaṁ.	15	
PA_mn_140:15.9	Evametaṁ yathābhūtaṁ sammappaññāya disvā āpodhātuyā nibbindati, āpodhātuyā cittaṁ virājeti.	15	
PA_mn_140:16.1	Katamā ca, bhikkhu, tejodhātu?	16	
PA_mn_140:16.2	Tejodhātu siyā ajjhattikā siyā bāhirā.	16	
PA_mn_140:16.3	Katamā ca, bhikkhu, ajjhattikā tejodhātu?	16	
PA_mn_140:16.4	Yaṁ ajjhattaṁ paccattaṁ tejo tejogataṁ upādinnaṁ, seyyathidaṁ—	16	
PA_mn_140:16.5_0	yena ca santappati, yena ca jīrīyati, yena ca pariḍayhati, yena ca asitapītakhāyitasāyitaṁ	16	
PA_mn_140:16.5_1	sammā pariṇāmaṁ gacchati, yaṁ vā panaññampi kiñci ajjhattaṁ paccattaṁ tejo tejogataṁ upādinnaṁ—	16	
PA_mn_140:16.6	ayaṁ vuccati, bhikkhu, ajjhattikā tejodhātu.	16	
PA_mn_140:16.7	Yā ceva kho pana ajjhattikā tejodhātu yā ca bāhirā tejodhātu tejodhāturevesā.	16	
PA_mn_140:16.8	‘Taṁ netaṁ mama, nesohamasmi, na meso attā’ti—evametaṁ yathābhūtaṁ sammappaññāya daṭṭhabbaṁ.	16	
PA_mn_140:16.9	Evametaṁ yathābhūtaṁ sammappaññāya disvā tejodhātuyā nibbindati, tejodhātuyā cittaṁ virājeti.	16	
PA_mn_140:17.1	Katamā ca, bhikkhu, vāyodhātu?	17	
PA_mn_140:17.2	Vāyodhātu siyā ajjhattikā siyā bāhirā.	17	
PA_mn_140:17.3	Katamā ca, bhikkhu, ajjhattikā vāyodhātu?	17	
PA_mn_140:17.4	Yaṁ ajjhattaṁ paccattaṁ vāyo vāyogataṁ upādinnaṁ, seyyathidaṁ—	17	
PA_mn_140:17.5	uddhaṅgamā vātā adhogamā vātā kucchisayā vātā koṭṭhāsayā vātā aṅgamaṅgānusārino vātā assāso passāso iti, yaṁ vā panaññampi kiñci ajjhattaṁ paccattaṁ vāyo vāyogataṁ upādinnaṁ—	17	
PA_mn_140:17.6	ayaṁ vuccati, bhikkhu, ajjhattikā vāyodhātu.	17	
PA_mn_140:17.7	Yā ceva kho pana ajjhattikā vāyodhātu yā ca bāhirā vāyodhātu vāyodhāturevesā.	17	
PA_mn_140:17.8	‘Taṁ netaṁ mama, nesohamasmi, na meso attā’ti—evametaṁ yathābhūtaṁ sammappaññāya daṭṭhabbaṁ.	17	
PA_mn_140:17.9	Evametaṁ yathābhūtaṁ sammappaññāya disvā vāyodhātuyā nibbindati, vāyodhātuyā cittaṁ virājeti.	17	
PA_mn_140:18.1	Katamā ca, bhikkhu, ākāsadhātu?	18	
PA_mn_140:18.2	Ākāsadhātu siyā ajjhattikā siyā bāhirā.	18	
PA_mn_140:18.3	Katamā ca, bhikkhu, ajjhattikā ākāsadhātu?	18	
PA_mn_140:18.4	Yaṁ ajjhattaṁ paccattaṁ ākāsaṁ ākāsagataṁ upādinnaṁ, seyyathidaṁ—	18	
PA_mn_140:18.5_0	kaṇṇacchiddaṁ nāsacchiddaṁ mukhadvāraṁ yena ca asitapītakhāyitasāyitaṁ ajjhoharati,	18	
PA_mn_140:18.5_1	yattha ca asitapītakhāyitasāyitaṁ santiṭṭhati, yena ca asitapītakhāyitasāyitaṁ adhobhāgaṁ	18	
PA_mn_140:18.5_2	nikkhamati, yaṁ vā panaññampi kiñci ajjhattaṁ paccattaṁ ākāsaṁ ākāsagataṁ aghaṁ aghagataṁ	18	
PA_mn_140:18.5_3	vivaraṁ vivaragataṁ asamphuṭṭhaṁ maṁsalohitehi upādinnaṁ—	18	
PA_mn_140:18.6	ayaṁ vuccati, bhikkhu, ajjhattikā ākāsadhātu.	18	
PA_mn_140:18.7	Yā ceva kho pana ajjhattikā ākāsadhātu yā ca bāhirā ākāsadhātu ākāsadhāturevesā.	18	
PA_mn_140:18.8	‘Taṁ netaṁ mama, nesohamasmi, na meso attā’ti—evametaṁ yathābhūtaṁ sammappaññāya daṭṭhabbaṁ.	18	
PA_mn_140:18.9	Evametaṁ yathābhūtaṁ sammappaññāya disvā ākāsadhātuyā nibbindati, ākāsadhātuyā cittaṁ virājeti.	18	
PA_mn_140:19.1	Athāparaṁ viññāṇaṁyeva avasissati parisuddhaṁ pariyodātaṁ.	19	
PA_mn_140:19.2	Tena ca viññāṇena kiṁ vijānāti?	19	
PA_mn_140:19.3	‘Sukhan’tipi vijānāti, ‘dukkhan’tipi vijānāti, ‘adukkhamasukhan’tipi vijānāti.	19	
PA_mn_140:19.4	Sukhavedaniyaṁ, bhikkhu, phassaṁ paṭicca uppajjati sukhā vedanā.	19	
PA_mn_140:19.5	So sukhaṁ vedanaṁ vedayamāno ‘sukhaṁ vedanaṁ vedayāmī’ti pajānāti.	19	
PA_mn_140:19.6	‘Tasseva sukhavedaniyassa phassassa nirodhā yaṁ tajjaṁ vedayitaṁ sukhavedaniyaṁ phassaṁ paṭicca uppannā sukhā vedanā sā nirujjhati, sā vūpasammatī’ti pajānāti.	19	
PA_mn_140:19.7	Dukkhavedaniyaṁ, bhikkhu, phassaṁ paṭicca uppajjati dukkhā vedanā.	19	
PA_mn_140:19.8	So dukkhaṁ vedanaṁ vedayamāno ‘dukkhaṁ vedanaṁ vedayāmī’ti pajānāti.	19	
PA_mn_140:19.9	‘Tasseva dukkhavedaniyassa phassassa nirodhā yaṁ tajjaṁ vedayitaṁ dukkhavedaniyaṁ phassaṁ paṭicca uppannā dukkhā vedanā sā nirujjhati, sā vūpasammatī’ti pajānāti.	19	
PA_mn_140:19.10	Adukkhamasukhavedaniyaṁ, bhikkhu, phassaṁ paṭicca uppajjati adukkhamasukhā vedanā.	19	
PA_mn_140:19.11	So adukkhamasukhaṁ vedanaṁ vedayamāno ‘adukkhamasukhaṁ vedanaṁ vedayāmī’ti pajānāti.	19	
PA_mn_140:19.12_0	‘Tasseva adukkhamasukhavedaniyassa phassassa nirodhā yaṁ tajjaṁ vedayitaṁ adukkhamasukhavedaniyaṁ	19	
PA_mn_140:19.12_1	phassaṁ paṭicca uppannā adukkhamasukhā vedanā sā nirujjhati, sā vūpasammatī’ti pajānāti.	19	
PA_mn_140:19.13_0	Seyyathāpi, bhikkhu, dvinnaṁ kaṭṭhānaṁ saṅghaṭṭā samodhānā usmā jāyati, tejo abhinibbattati,	19	
PA_mn_140:19.13_1	tesaṁyeva dvinnaṁ kaṭṭhānaṁ nānābhāvā vinikkhepā yā tajjā usmā sā nirujjhati, sā vūpasammati;	19	
PA_mn_140:19.14	evameva kho, bhikkhu, sukhavedaniyaṁ phassaṁ paṭicca uppajjati sukhā vedanā.	19	
PA_mn_140:19.15	So sukhaṁ vedanaṁ vedayamāno ‘sukhaṁ vedanaṁ vedayāmī’ti pajānāti.	19	
PA_mn_140:19.16	‘Tasseva sukhavedaniyassa phassassa nirodhā yaṁ tajjaṁ vedayitaṁ sukhavedaniyaṁ phassaṁ paṭicca uppannā sukhā vedanā sā nirujjhati, sā vūpasammatī’ti pajānāti.	19	
PA_mn_140:19.17	Dukkhavedaniyaṁ, bhikkhu, phassaṁ paṭicca uppajjati dukkhā vedanā.	19	
PA_mn_140:19.18	So dukkhaṁ vedanaṁ vedayamāno ‘dukkhaṁ vedanaṁ vedayāmī’ti pajānāti.	19	
PA_mn_140:19.19	‘Tasseva dukkhavedaniyassa phassassa nirodhā yaṁ tajjaṁ vedayitaṁ dukkhavedaniyaṁ phassaṁ paṭicca uppannā dukkhā vedanā sā nirujjhati, sā vūpasammatī’ti pajānāti.	19	
PA_mn_140:19.20	Adukkhamasukhavedaniyaṁ, bhikkhu, phassaṁ paṭicca uppajjati adukkhamasukhā vedanā.	19	
PA_mn_140:19.21	So adukkhamasukhaṁ vedanaṁ vedayamāno ‘adukkhamasukhaṁ vedanaṁ vedayāmī’ti pajānāti.	19	
PA_mn_140:19.22_0	‘Tasseva adukkhamasukhavedaniyassa phassassa nirodhā yaṁ tajjaṁ vedayitaṁ adukkhamasukhavedaniyaṁ	19	
PA_mn_140:19.22_1	phassaṁ paṭicca uppannā adukkhamasukhā vedanā sā nirujjhati, sā vūpasammatī’ti pajānāti.	19	
PA_mn_140:20.1	Athāparaṁ upekkhāyeva avasissati parisuddhā pariyodātā mudu ca kammaññā ca pabhassarā ca.	20	
PA_mn_140:20.2_0	Seyyathāpi, bhikkhu, dakkho suvaṇṇakāro vā suvaṇṇakārantevāsī vā ukkaṁ bandheyya,	20	
PA_mn_140:20.2_1	ukkaṁ bandhitvā ukkāmukhaṁ ālimpeyya, ukkāmukhaṁ ālimpetvā saṇḍāsena jātarūpaṁ gahetvā	20	
PA_mn_140:20.2_2	ukkāmukhe pakkhipeyya, tamenaṁ kālena kālaṁ abhidhameyya, kālena kālaṁ udakena paripphoseyya,	20	
PA_mn_140:20.2_3	kālena kālaṁ ajjhupekkheyya, taṁ hoti jātarūpaṁ sudhantaṁ niddhantaṁ nīhaṭaṁ ninnītakasāvaṁ	20	
PA_mn_140:20.2_4	mudu ca kammaññañca pabhassarañca, yassā yassā ca piḷandhanavikatiyā ākaṅkhati—yadi	20	
PA_mn_140:20.2_5	paṭṭikāya yadi kuṇḍalāya yadi gīveyyakāya yadi suvaṇṇamālāya tañcassa atthaṁ anubhoti;	20	
PA_mn_140:20.3	evameva kho, bhikkhu, athāparaṁ upekkhāyeva avasissati parisuddhā pariyodātā mudu ca kammaññā ca pabhassarā ca.	20	
PA_mn_140:21.1	So evaṁ pajānāti:	21	
PA_mn_140:21.2	‘imañce ahaṁ upekkhaṁ evaṁ parisuddhaṁ evaṁ pariyodātaṁ ākāsānañcāyatanaṁ upasaṁhareyyaṁ, tadanudhammañca cittaṁ bhāveyyaṁ.	21	
PA_mn_140:21.3	Evaṁ me ayaṁ upekkhā tannissitā tadupādānā ciraṁ dīghamaddhānaṁ tiṭṭheyya.	21	
PA_mn_140:21.4	Imañce ahaṁ upekkhaṁ evaṁ parisuddhaṁ evaṁ pariyodātaṁ viññāṇañcāyatanaṁ upasaṁhareyyaṁ, tadanudhammañca cittaṁ bhāveyyaṁ.	21	
PA_mn_140:21.5	Evaṁ me ayaṁ upekkhā tannissitā tadupādānā ciraṁ dīghamaddhānaṁ tiṭṭheyya.	21	
PA_mn_140:21.6	Imañce ahaṁ upekkhaṁ evaṁ parisuddhaṁ evaṁ pariyodātaṁ ākiñcaññāyatanaṁ upasaṁhareyyaṁ, tadanudhammañca cittaṁ bhāveyyaṁ.	21	
PA_mn_140:21.7	Evaṁ me ayaṁ upekkhā tannissitā tadupādānā ciraṁ dīghamaddhānaṁ tiṭṭheyya.	21	
PA_mn_140:21.8	Imañce ahaṁ upekkhaṁ evaṁ parisuddhaṁ evaṁ pariyodātaṁ nevasaññānāsaññāyatanaṁ upasaṁhareyyaṁ, tadanudhammañca cittaṁ bhāveyyaṁ.	21	
PA_mn_140:21.9	Evaṁ me ayaṁ upekkhā tannissitā tadupādānā ciraṁ dīghamaddhānaṁ tiṭṭheyyā’ti.	21	
PA_mn_140:22.1	So evaṁ pajānāti:	22	
PA_mn_140:22.2	‘imañce ahaṁ upekkhaṁ evaṁ parisuddhaṁ evaṁ pariyodātaṁ ākāsānañcāyatanaṁ upasaṁhareyyaṁ, tadanudhammañca cittaṁ bhāveyyaṁ;	22	
PA_mn_140:22.3	saṅkhatametaṁ.	22	
PA_mn_140:22.4	Imañce ahaṁ upekkhaṁ evaṁ parisuddhaṁ evaṁ pariyodātaṁ viññāṇañcāyatanaṁ upasaṁhareyyaṁ, tadanudhammañca cittaṁ bhāveyyaṁ;	22	
PA_mn_140:22.5	saṅkhatametaṁ.	22	
PA_mn_140:22.6	Imañce ahaṁ upekkhaṁ evaṁ parisuddhaṁ evaṁ pariyodātaṁ ākiñcaññāyatanaṁ upasaṁhareyyaṁ, tadanudhammañca cittaṁ bhāveyyaṁ;	22	
PA_mn_140:22.7	saṅkhatametaṁ.	22	
PA_mn_140:22.8	Imañce ahaṁ upekkhaṁ evaṁ parisuddhaṁ evaṁ pariyodātaṁ nevasaññānāsaññāyatanaṁ upasaṁhareyyaṁ, tadanudhammañca cittaṁ bhāveyyaṁ;	22	
PA_mn_140:22.9	saṅkhatametan’ti.	22	
PA_mn_140:22.10	So neva taṁ abhisaṅkharoti, na abhisañcetayati bhavāya vā vibhavāya vā.	22	
PA_mn_140:22.11	So anabhisaṅkharonto anabhisañcetayanto bhavāya vā vibhavāya vā na kiñci loke upādiyati,	22	
PA_mn_140:22.12	anupādiyaṁ na paritassati, aparitassaṁ paccattaṁyeva parinibbāyati.	22	
PA_mn_140:22.13	‘Khīṇā jāti, vusitaṁ brahmacariyaṁ, kataṁ karaṇīyaṁ, nāparaṁ itthattāyā’ti pajānāti.	22	
PA_mn_140:23.1	So sukhañce vedanaṁ vedeti, ‘sā aniccā’ti pajānāti, ‘anajjhositā’ti pajānāti, ‘anabhinanditā’ti pajānāti.	23	
PA_mn_140:23.2	Dukkhañce vedanaṁ vedeti, ‘sā aniccā’ti pajānāti, ‘anajjhositā’ti pajānāti, ‘anabhinanditā’ti pajānāti.	23	
PA_mn_140:23.3	Adukkhamasukhañce vedanaṁ vedeti, ‘sā aniccā’ti pajānāti, ‘anajjhositā’ti pajānāti, ‘anabhinanditā’ti pajānāti.	23	
PA_mn_140:24.1	So sukhañce vedanaṁ vedeti, visaṁyutto naṁ vedeti;	24	
PA_mn_140:24.2	dukkhañce vedanaṁ vedeti, visaṁyutto naṁ vedeti;	24	
PA_mn_140:24.3	adukkhamasukhañce vedanaṁ vedeti, visaṁyutto naṁ vedeti.	24	
PA_mn_140:24.4	So kāyapariyantikaṁ vedanaṁ vedayamāno ‘kāyapariyantikaṁ vedanaṁ vedayāmī’ti pajānāti, jīvitapariyantikaṁ vedanaṁ vedayamāno ‘jīvitapariyantikaṁ vedanaṁ vedayāmī’ti pajānāti,	24	
PA_mn_140:24.5	‘kāyassa bhedā paraṁ maraṇā uddhaṁ jīvitapariyādānā idheva sabbavedayitāni anabhinanditāni sītībhavissantī’ti pajānāti.	24	
PA_mn_140:24.6	Seyyathāpi, bhikkhu, telañca paṭicca vaṭṭiñca paṭicca telappadīpo jhāyati;	24	
PA_mn_140:24.7	tasseva telassa ca vaṭṭiyā ca pariyādānā aññassa ca anupahārā anāhāro nibbāyati;	24	
PA_mn_140:24.8_0	evameva kho, bhikkhu, kāyapariyantikaṁ vedanaṁ vedayamāno ‘kāyapariyantikaṁ vedanaṁ	24	
PA_mn_140:24.8_1	vedayāmī’ti pajānāti, jīvitapariyantikaṁ vedanaṁ vedayamāno ‘jīvitapariyantikaṁ vedanaṁ	24	
PA_mn_140:24.8_2	vedayāmī’ti pajānāti,	24	
PA_mn_140:24.9	‘kāyassa bhedā paraṁ maraṇā uddhaṁ jīvitapariyādānā idheva sabbavedayitāni anabhinanditāni sītībhavissantī’ti pajānāti.	24	
PA_mn_140:25.1	Tasmā evaṁ samannāgato bhikkhu iminā paramena paññādhiṭṭhānena samannāgato hoti.	25	
PA_mn_140:25.2	Esā hi, bhikkhu, paramā ariyā paññā yadidaṁ—	25	
PA_mn_140:25.3	sabbadukkhakkhaye ñāṇaṁ.	25	
PA_mn_140:26.1	Tassa sā vimutti sacce ṭhitā akuppā hoti.	26	
PA_mn_140:26.2	Tañhi, bhikkhu, musā yaṁ mosadhammaṁ, taṁ saccaṁ yaṁ amosadhammaṁ nibbānaṁ.	26	
PA_mn_140:26.3	Tasmā evaṁ samannāgato bhikkhu iminā paramena saccādhiṭṭhānena samannāgato hoti.	26	
PA_mn_140:26.4	Etañhi, bhikkhu, paramaṁ ariyasaccaṁ yadidaṁ—	26	
PA_mn_140:26.5	amosadhammaṁ nibbānaṁ.	26	
PA_mn_140:27.1	Tasseva kho pana pubbe aviddasuno upadhī honti samattā samādinnā.	27	
PA_mn_140:27.2	Tyāssa pahīnā honti ucchinnamūlā tālāvatthukatā anabhāvaṅkatā āyatiṁ anuppādadhammā.	27	
PA_mn_140:27.3	Tasmā evaṁ samannāgato bhikkhu iminā paramena cāgādhiṭṭhānena samannāgato hoti.	27	
PA_mn_140:27.4	Eso hi, bhikkhu, paramo ariyo cāgo yadidaṁ—	27	
PA_mn_140:27.5	sabbūpadhipaṭinissaggo.	27	
PA_mn_140:28.1	Tasseva kho pana pubbe aviddasuno abhijjhā hoti chando sārāgo.	28	
PA_mn_140:28.2	Svāssa pahīno hoti ucchinnamūlo tālāvatthukato anabhāvaṅkato āyatiṁ anuppādadhammo.	28	
PA_mn_140:28.3	Tasseva kho pana pubbe aviddasuno āghāto hoti byāpādo sampadoso.	28	
PA_mn_140:28.4	Svāssa pahīno hoti ucchinnamūlo tālāvatthukato anabhāvaṅkato āyatiṁ anuppādadhammo.	28	
PA_mn_140:28.5	Tasseva kho pana pubbe aviddasuno avijjā hoti sammoho.	28	
PA_mn_140:28.6	Svāssa pahīno hoti ucchinnamūlo tālāvatthukato anabhāvaṅkato āyatiṁ anuppādadhammo.	28	
PA_mn_140:28.7	Tasmā evaṁ samannāgato bhikkhu iminā paramena upasamādhiṭṭhānena samannāgato hoti.	28	
PA_mn_140:28.8	Eso hi, bhikkhu, paramo ariyo upasamo yadidaṁ—	28	
PA_mn_140:28.9	rāgadosamohānaṁ upasamo.	28	
PA_mn_140:29.1	‘Paññaṁ nappamajjeyya, saccamanurakkheyya, cāgamanubrūheyya, santimeva so sikkheyyā’ti—	29	
PA_mn_140:29.2	iti yaṁ taṁ vuttaṁ, idametaṁ paṭicca vuttaṁ.	29	
PA_mn_140:30.1	‘Yattha ṭhitaṁ maññassavā nappavattanti, maññassave kho pana nappavattamāne muni santoti vuccatī’ti—	30	
PA_mn_140:30.2	iti kho panetaṁ vuttaṁ. Kiñcetaṁ paṭicca vuttaṁ?	30	
PA_mn_140:31.1_0	‘Asmī’ti, bhikkhu, maññitametaṁ, ‘ayamahamasmī’ti maññitametaṁ, ‘bhavissan’ti maññitametaṁ,	31	
PA_mn_140:31.1_1	‘na bhavissan’ti maññitametaṁ, ‘rūpī bhavissan’ti maññitametaṁ, ‘arūpī bhavissan’ti	31	
PA_mn_140:31.1_2	maññitametaṁ, ‘saññī bhavissan’ti maññitametaṁ, ‘asaññī bhavissan’ti maññitametaṁ,	31	
PA_mn_140:31.1_3	‘nevasaññīnāsaññī bhavissan’ti maññitametaṁ.	31	
PA_mn_140:31.2	Maññitaṁ, bhikkhu, rogo maññitaṁ gaṇḍo maññitaṁ sallaṁ.	31	
PA_mn_140:31.3	Sabbamaññitānaṁ tveva, bhikkhu, samatikkamā muni santoti vuccati.	31	
PA_mn_140:31.4	Muni kho pana, bhikkhu, santo na jāyati, na jīyati, na mīyati, na kuppati, na piheti.	31	
PA_mn_140:31.5	Tañhissa, bhikkhu, natthi yena jāyetha, ajāyamāno kiṁ jīyissati, ajīyamāno kiṁ mīyissati, amīyamāno kiṁ kuppissati, akuppamāno kissa pihessati?	31	
PA_mn_140:32.1	‘Yattha ṭhitaṁ maññassavā nappavattanti, maññassave kho pana nappavattamāne muni santoti vuccatī’ti—	32	
PA_mn_140:32.2	iti yaṁ taṁ vuttaṁ, idametaṁ paṭicca vuttaṁ.	32	
PA_mn_140:32.3	Imaṁ kho me tvaṁ, bhikkhu, saṅkhittena chadhātuvibhaṅgaṁ dhārehī”ti.	32	
PA_mn_140:33.1	Atha kho āyasmā pukkusāti:	33	
PA_mn_140:33.2	“satthā kira me anuppatto, sugato kira me anuppatto, sammāsambuddho kira me anuppatto”ti uṭṭhāyāsanā ekaṁsaṁ cīvaraṁ katvā bhagavato pādesu sirasā nipatitvā bhagavantaṁ etadavoca:	33	
PA_mn_140:33.3	“accayo maṁ, bhante, accagamā yathābālaṁ yathāmūḷhaṁ yathāakusalaṁ, yohaṁ bhagavantaṁ āvusovādena samudācaritabbaṁ amaññissaṁ.	33	
PA_mn_140:33.4	Tassa me, bhante, bhagavā accayaṁ accayato paṭiggaṇhātu āyatiṁ saṁvarāyā”ti.	33	
PA_mn_140:33.5	“Taggha tvaṁ, bhikkhu, accayo accagamā yathābālaṁ yathāmūḷhaṁ yathāakusalaṁ, yaṁ maṁ tvaṁ āvusovādena samudācaritabbaṁ amaññittha.	33	
PA_mn_140:33.6	Yato ca kho tvaṁ, bhikkhu, accayaṁ accayato disvā yathādhammaṁ paṭikarosi, taṁ te mayaṁ paṭiggaṇhāma.	33	
PA_mn_140:33.7	Vuddhihesā, bhikkhu, ariyassa vinaye yo accayaṁ accayato disvā yathādhammaṁ paṭikaroti, āyatiṁ saṁvaraṁ āpajjatī”ti.	33	
PA_mn_140:34.1	“Labheyyāhaṁ, bhante, bhagavato santike upasampadan”ti.	34	
PA_mn_140:34.2	“Paripuṇṇaṁ pana te, bhikkhu, pattacīvaran”ti?	34	
PA_mn_140:34.3	“Na kho me, bhante, paripuṇṇaṁ pattacīvaran”ti.	34	
PA_mn_140:34.4	“Na kho, bhikkhu, tathāgatā aparipuṇṇapattacīvaraṁ upasampādentī”ti.	34	
PA_mn_140:35.1	Atha kho āyasmā pukkusāti bhagavato bhāsitaṁ abhinanditvā anumoditvā uṭṭhāyāsanā bhagavantaṁ abhivādetvā padakkhiṇaṁ katvā pattacīvarapariyesanaṁ pakkāmi.	35	
PA_mn_140:35.2	Atha kho āyasmantaṁ pukkusātiṁ pattacīvarapariyesanaṁ carantaṁ vibbhantā gāvī jīvitā voropesi.	35	
PA_mn_140:36.1	Atha kho sambahulā bhikkhū yena bhagavā tenupasaṅkamiṁsu; upasaṅkamitvā bhagavantaṁ abhivādetvā ekamantaṁ nisīdiṁsu. Ekamantaṁ nisinnā kho te bhikkhū bhagavantaṁ etadavocuṁ:	36	
PA_mn_140:36.2	“yo so, bhante, pukkusāti nāma kulaputto bhagavatā saṅkhittena ovādena ovadito so kālaṅkato.	36	
PA_mn_140:36.3	Tassa kā gati, ko abhisamparāyo”ti?	36	
PA_mn_140:36.4	“Paṇḍito, bhikkhave, pukkusāti kulaputto paccapādi dhammassānudhammaṁ, na ca maṁ dhammādhikaraṇaṁ vihesesi.	36	
PA_mn_140:36.5	Pukkusāti, bhikkhave, kulaputto pañcannaṁ orambhāgiyānaṁ saṁyojanānaṁ parikkhayā opapātiko tattha parinibbāyī anāvattidhammo tasmā lokā”ti.	36	
PA_mn_140:36.6	Idamavoca bhagavā.	36	
PA_mn_140:36.7	Attamanā te bhikkhū bhagavato bhāsitaṁ abhinandunti.	36	
PA_mn_140:36.8	Dhātuvibhaṅgasuttaṁ niṭṭhitaṁ dasamaṁ.	36	
