segmentnr	original	folio	analyzed
PA_mil_6.1.5:0.1	Milindapañha	0	
PA_mil_6.1.5:0.2	Anumānapañha	0	
PA_mil_6.1.5:0.3	Buddhavagga	0	
PA_mil_6.1.5:0.4	5. Hīnāyāvattanapañha	0	
PA_mil_6.1.5:1.1_0	“Bhante nāgasena, mahantaṁ idaṁ tathāgatasāsanaṁ sāraṁ varaṁ seṭṭhaṁ pavaraṁ anupamaṁ	1	
PA_mil_6.1.5:1.1_1	parisuddhaṁ vimalaṁ paṇḍaraṁ anavajjaṁ, na yuttaṁ gihiṁ tāvatakaṁ pabbajetuṁ, gihīyeva	1	
PA_mil_6.1.5:1.1_2	ekasmiṁ phale vinetvā yadā apunarāvattī hoti tadā so pabbājetabbo.	1	
PA_mil_6.1.5:1.2	Kiṁ kāraṇā?	1	
PA_mil_6.1.5:1.3_0	Ime dujjanā tāva tattha sāsane visuddhe pabbajitvā paṭinivattitvā hīnāyāvattanti,	1	
PA_mil_6.1.5:1.3_1	tesaṁ paccāgamanena ayaṁ mahājano evaṁ vicinteti ‘tucchakaṁ vata bho etaṁ samaṇassa	1	
PA_mil_6.1.5:1.3_2	gotamassa sāsanaṁ bhavissati, yaṁ ime paṭinivattantī’ti, idamettha kāraṇan”ti.	1	
PA_mil_6.1.5:2.1_0	“Yathā, mahārāja, taḷāko bhaveyya sampuṇṇasucivimalasītalasalilo, atha yo koci kiliṭṭho	2	
PA_mil_6.1.5:2.1_1	malakaddamagato taṁ taḷākaṁ gantvā anahāyitvā kiliṭṭhova paṭinivatteyya, tattha,	2	
PA_mil_6.1.5:2.1_2	mahārāja, katamaṁ jano garaheyya kiliṭṭhaṁ vā taḷākaṁ vā”ti?	2	
PA_mil_6.1.5:2.2	“Kiliṭṭhaṁ, bhante, jano garaheyya ‘ayaṁ taḷākaṁ gantvā anahāyitvā kiliṭṭhova paṭinivatto, kiṁ imaṁ anahāyitukāmaṁ taḷāko sayaṁ nahāpessati, ko doso taḷākassā’”ti.	2	
PA_mil_6.1.5:2.3_0	“Evameva kho, mahārāja, tathāgato vimuttivarasalilasampuṇṇaṁ saddhammavarataḷākaṁ	2	
PA_mil_6.1.5:2.3_1	māpesi ‘ye keci kilesamalakiliṭṭhā sacetanā budhā, te idha nahāyitvā sabbakilese pavāhayissantī’ti.	2	
PA_mil_6.1.5:2.4_0	Yadi koci taṁ saddhammavarataḷākaṁ gantvā anahāyitvā sakilesova paṭinivattitvā hīnāyāvattati	2	
PA_mil_6.1.5:2.4_1	taṁyeva jano garahissati ‘ayaṁ jinasāsane pabbajitvā tattha patiṭṭhaṁ alabhitvā hīnāyāvatto,	2	
PA_mil_6.1.5:2.4_2	kiṁ imaṁ appaṭipajjantaṁ jinasāsanaṁ sayaṁ bodhessati, ko doso jinasāsanassā’ti?	2	
PA_mil_6.1.5:3.1_0	Yathā vā pana, mahārāja, puriso paramabyādhito roguppattikusalaṁ amoghadhuvasiddhakammaṁ	3	
PA_mil_6.1.5:3.1_1	bhisakkaṁ sallakattaṁ disvā atikicchāpetvā sabyādhikova paṭinivatteyya, tattha katamaṁ	3	
PA_mil_6.1.5:3.1_2	jano garaheyya āturaṁ vā bhisakkaṁ vā”ti?	3	
PA_mil_6.1.5:3.2_0	“Āturaṁ, bhante, jano garaheyya ‘ayaṁ roguppattikusalaṁ amoghadhuvasiddhakammaṁ bhisakkaṁ	3	
PA_mil_6.1.5:3.2_1	sallakattaṁ disvā atikicchāpetvā sabyādhikova paṭinivatto, kiṁ imaṁ atikicchāpentaṁ	3	
PA_mil_6.1.5:3.2_2	bhisakko sayaṁ tikicchissati, ko doso bhisakkassā’”ti?	3	
PA_mil_6.1.5:3.3_0	“Evameva kho, mahārāja, tathāgato antosāsanasamugge kevalaṁ sakalakilesabyādhivūpasamanasamatthaṁ	3	
PA_mil_6.1.5:3.3_1	amatosadhaṁ pakkhipi, ‘ye keci kilesabyādhipīḷitā sacetanā budhā, te imaṁ amatosadhaṁ	3	
PA_mil_6.1.5:3.3_2	pivitvā sabbakilesabyādhiṁ vūpasamessantī’ti.	3	
PA_mil_6.1.5:3.4_0	Yadi koci taṁ amatosadhaṁ apivitvā sakilesova paṭinivattitvā hīnāyāvattati, taṁyeva	3	
PA_mil_6.1.5:3.4_1	jano garahissati ‘ayaṁ jinasāsane pabbajitvā tattha patiṭṭhaṁ alabhitvā hīnāyāvatto,	3	
PA_mil_6.1.5:3.4_2	kiṁ imaṁ appaṭipajjantaṁ jinasāsanaṁ sayaṁ bodhessati, ko doso jinasāsanassā’ti?	3	
PA_mil_6.1.5:4.1_0	Yathā vā pana, mahārāja, chāto puriso mahatimahāpuññabhattaparivesanaṁ gantvā taṁ	4	
PA_mil_6.1.5:4.1_1	bhattaṁ abhuñjitvā chātova paṭinivatteyya, tattha katamaṁ jano garaheyya chātaṁ vā puññabhattaṁ vā”ti?	4	
PA_mil_6.1.5:4.2_0	“Chātaṁ, bhante, jano garaheyya ‘ayaṁ khudāpīḷito puññabhattaṁ paṭilabhitvā abhuñjitvā	4	
PA_mil_6.1.5:4.2_1	chātova paṭinivatto, kiṁ imassa abhuñjantassa bhojanaṁ sayaṁ mukhaṁ pavisissati,	4	
PA_mil_6.1.5:4.2_2	ko doso bhojanassā’”ti?	4	
PA_mil_6.1.5:4.3_0	“Evameva kho, mahārāja, tathāgato antosāsanasamugge paramapavaraṁ santaṁ sivaṁ paṇītaṁ	4	
PA_mil_6.1.5:4.3_1	amataṁ paramamadhuraṁ kāyagatāsatibhojanaṁ ṭhapesi ‘ye keci kilesachātajjhattā taṇhāparetamānasā	4	
PA_mil_6.1.5:4.3_2	sacetanā budhā, te imaṁ bhojanaṁ bhuñjitvā kāmarūpārūpabhavesu sabbaṁ taṇhamapanessantī’ti.	4	
PA_mil_6.1.5:4.4_0	Yadi koci taṁ bhojanaṁ abhuñjitvā taṇhāsitova paṭinivattitvā hīnāyāvattati, taññeva	4	
PA_mil_6.1.5:4.4_1	jano garahissati ‘ayaṁ jinasāsane pabbajitvā tattha patiṭṭhaṁ alabhitvā hīnāyāvatto,	4	
PA_mil_6.1.5:4.4_2	kiṁ imaṁ appaṭipajjantaṁ jinasāsanaṁ sayaṁ bodhessasi, ko doso jinasāsanassā’ti?	4	
PA_mil_6.1.5:5.1	Yadi, mahārāja, tathāgato gihiṁyeva ekasmiṁ phale vinītaṁ pabbājeyya, na nāmāyaṁ pabbajjā kilesappahānāya visuddhiyā vā, natthi pabbajjāya karaṇīyaṁ.	5	
PA_mil_6.1.5:5.2_0	Yathā, mahārāja, puriso anekasatena kammena taḷākaṁ khaṇāpetvā parisāya evamanussāveyya	5	
PA_mil_6.1.5:5.2_1	‘mā me, bhonto, keci saṅkiliṭṭhā imaṁ taḷākaṁ otaratha, pavāhitarajojallā parisuddhā	5	
PA_mil_6.1.5:5.2_2	vimalamaṭṭhā imaṁ taḷākaṁ otarathā’ti.	5	
PA_mil_6.1.5:5.3	Api nu kho, mahārāja, tesaṁ pavāhitarajojallānaṁ parisuddhānaṁ vimalamaṭṭhānaṁ tena taḷākena karaṇīyaṁ bhaveyyā”ti?	5	
PA_mil_6.1.5:5.4	“Na hi, bhante, yassatthāya te taṁ taḷākaṁ upagaccheyyuṁ, taṁ aññatreva tesaṁ kataṁ karaṇīyaṁ, kiṁ tesaṁ tena taḷākenā”ti?	5	
PA_mil_6.1.5:5.5	“Evameva kho, mahārāja, yadi tathāgato gihiṁyeva ekasmiṁ phale vinītaṁ pabbājeyya, tattheva tesaṁ kataṁ karaṇīyaṁ, kiṁ tesaṁ pabbajjāya.	5	
PA_mil_6.1.5:6.1_0	Yathā vā pana, mahārāja, sabhāvaisibhattiko sutamantapadadharo atakkiko roguppattikusalo	6	
PA_mil_6.1.5:6.1_1	amoghadhuvasiddhakammo bhisakko sallakatto sabbarogūpasamabhesajjaṁ sannipātetvā	6	
PA_mil_6.1.5:6.1_2	parisāya evamanussāveyya ‘mā kho, bhonto, keci sabyādhikā mama santike upagacchatha,	6	
PA_mil_6.1.5:6.1_3	abyādhikā arogā mama santike upagacchathā’ti.	6	
PA_mil_6.1.5:6.2	Api nu kho, mahārāja, tesaṁ abyādhikānaṁ arogānaṁ paripuṇṇānaṁ udaggānaṁ tena bhisakkena karaṇīyaṁ bhaveyyā”ti?	6	
PA_mil_6.1.5:6.3	“Na hi, bhante, yassatthāya te taṁ bhisakkaṁ sallakattaṁ upagaccheyyuṁ, taṁ aññatreva tesaṁ kataṁ karaṇīyaṁ, kiṁ tesaṁ tena bhisakkenā”ti?	6	
PA_mil_6.1.5:6.4	“Evameva kho, mahārāja, yadi tathāgato gihiṁyeva ekasmiṁ phale vinītaṁ pabbājeyya, tattheva tesaṁ kataṁ karaṇīyaṁ, kiṁ tesaṁ pabbajjāya?	6	
PA_mil_6.1.5:7.1_0	Yathā vā pana, mahārāja, koci puriso anekathālipākasataṁ bhojanaṁ paṭiyādāpetvā parisāya	7	
PA_mil_6.1.5:7.1_1	evamanussāveyya ‘mā me, bhonto, keci chātā imaṁ parivesanaṁ upagacchatha, subhuttā	7	
PA_mil_6.1.5:7.1_2	tittā suhitā dhātā pīṇitā paripuṇṇā imaṁ parivesanaṁ upagacchathā’ti.	7	
PA_mil_6.1.5:7.2	Api nu kho, mahārāja, tesaṁ bhuttāvīnaṁ tittānaṁ suhitānaṁ dhātānaṁ pīṇitānaṁ paripuṇṇānaṁ tena bhojanena karaṇīyaṁ bhaveyyā”ti?	7	
PA_mil_6.1.5:7.3	“Na hi, bhante, yassatthāya te taṁ parivesanaṁ upagaccheyyuṁ, taṁ aññatreva tesaṁ kataṁ karaṇīyaṁ, kiṁ tesaṁ tāya parivesanāyā”ti?	7	
PA_mil_6.1.5:7.4	“Evameva kho, mahārāja, yadi tathāgato gihiṁyeva ekasmiṁ phale vinītaṁ pabbājeyya, tattheva tesaṁ kataṁ karaṇīyaṁ, kiṁ tesaṁ pabbajjāya?	7	
PA_mil_6.1.5:8.1	Api ca, mahārāja, ye hīnāyāvattanti, te jinasāsanassa pañca atuliye guṇe dassenti.	8	
PA_mil_6.1.5:8.2	Katame pañca?	8	
PA_mil_6.1.5:8.3	Bhūmimahantabhāvaṁ dassenti, parisuddhavimalabhāvaṁ dassenti, pāpehi asaṁvāsiyabhāvaṁ dassenti, duppaṭivedhabhāvaṁ dassenti, bahusaṁvararakkhiyabhāvaṁ dassenti.	8	
PA_mil_6.1.5:9.1	Kathaṁ bhūmimahantabhāvaṁ dassenti?	9	
PA_mil_6.1.5:9.2	Yathā, mahārāja, puriso adhano hīnajacco nibbiseso buddhiparihīno mahārajjaṁ paṭilabhitvā na cirasseva paripatati paridhaṁsati parihāyati yasato, na sakkoti issariyaṁ sandhāretuṁ.	9	
PA_mil_6.1.5:9.3	Kiṅkāraṇaṁ?	9	
PA_mil_6.1.5:9.4	Mahantattā issariyassa.	9	
PA_mil_6.1.5:9.5_0	Evameva kho, mahārāja, ye keci nibbisesā akatapuññā buddhiparihīnā jinasāsane pabbajanti,	9	
PA_mil_6.1.5:9.5_1	te taṁ pabbajjaṁ pavaruttamaṁ sandhāretuṁ avisahantā na cirasseva jinasāsanā paripatitvā	9	
PA_mil_6.1.5:9.5_2	paridhaṁsitvā parihāyitvā hīnāyāvattanti, na sakkonti jinasāsanaṁ sandhāretuṁ.	9	
PA_mil_6.1.5:9.6	Kiṅkāraṇaṁ?	9	
PA_mil_6.1.5:9.7	Mahantattā jinasāsanabhūmiyā.	9	
PA_mil_6.1.5:9.8	Evaṁ bhūmimahantabhāvaṁ dassenti.	9	
PA_mil_6.1.5:10.1	Kathaṁ parisuddhavimalabhāvaṁ dassenti?	10	
PA_mil_6.1.5:10.2	Yathā, mahārāja, vāri pokkharapatte vikirati vidhamati vidhaṁseti, na ṭhānamupagacchati nūpalimpati.	10	
PA_mil_6.1.5:10.3	Kiṅkāraṇaṁ?	10	
PA_mil_6.1.5:10.4	Parisuddhavimalattā padumassa.	10	
PA_mil_6.1.5:10.5_0	Evameva kho, mahārāja, ye keci saṭhā kūṭā vaṅkā kuṭilā visamadiṭṭhino jinasāsane	10	
PA_mil_6.1.5:10.5_1	pabbajanti, te parisuddhavimalanikkaṇṭakapaṇḍaravarappavarasāsanato na cirasseva	10	
PA_mil_6.1.5:10.5_2	vikiritvā vidhamitvā vidhaṁsetvā asaṇṭhahitvā anupalimpitvā hīnāyāvattanti.	10	
PA_mil_6.1.5:10.6	Kiṅkāraṇaṁ?	10	
PA_mil_6.1.5:10.7	Parisuddhavimalattā jinasāsanassa.	10	
PA_mil_6.1.5:10.8	Evaṁ parisuddhavimalabhāvaṁ dassenti.	10	
PA_mil_6.1.5:11.1	Kathaṁ pāpehi asaṁvāsiyabhāvaṁ dassenti?	11	
PA_mil_6.1.5:11.2	Yathā, mahārāja, mahāsamuddo na matena kuṇapena saṁvasati, yaṁ hoti mahāsamudde mataṁ kuṇapaṁ, taṁ khippameva tīraṁ upaneti thalaṁ vā ussāreti.	11	
PA_mil_6.1.5:11.3	Kiṅkāraṇaṁ?	11	
PA_mil_6.1.5:11.4	Mahābhūtānaṁ bhavanattā mahāsamuddassa.	11	
PA_mil_6.1.5:11.5_0	Evameva kho, mahārāja, ye keci pāpakā asaṁvutā ahirikā akiriyā osannavīriyā kusītā	11	
PA_mil_6.1.5:11.5_1	kiliṭṭhā dujjanā manussā jinasāsane pabbajanti, te na cirasseva jinasāsanato arahantavimalakhīṇāsavamahābhūtabhavanato	11	
PA_mil_6.1.5:11.5_2	nikkhamitvā asaṁvasitvā hīnāyāvattanti.	11	
PA_mil_6.1.5:11.6	Kiṅkāraṇaṁ?	11	
PA_mil_6.1.5:11.7	Pāpehi asaṁvāsiyattā jinasāsanassa.	11	
PA_mil_6.1.5:11.8	Evaṁ pāpehi asaṁvāsiyabhāvaṁ dassenti.	11	
PA_mil_6.1.5:12.1	Kathaṁ duppaṭivedhabhāvaṁ dassenti?	12	
PA_mil_6.1.5:12.2	Yathā, mahārāja, ye keci achekā asikkhitā asippino mativippahīnā issāsā vālaggavedhaṁ avisahantā vigaḷanti pakkamanti.	12	
PA_mil_6.1.5:12.3	Kiṅkāraṇaṁ?	12	
PA_mil_6.1.5:12.4	Saṇhasukhumaduppaṭivedhattā vālaggassa.	12	
PA_mil_6.1.5:12.5_0	Evameva kho, mahārāja, ye keci duppaññā jaḷā eḷamūgā mūḷhā dandhagatikā janā jinasāsane	12	
PA_mil_6.1.5:12.5_1	pabbajanti, te taṁ paramasaṇhasukhumacatusaccappaṭivedhaṁ paṭivijjhituṁ avisahantā	12	
PA_mil_6.1.5:12.5_2	jinasāsanā vigaḷitvā pakkamitvā na cirasseva hīnāyāvattanti.	12	
PA_mil_6.1.5:12.6	Kiṅkāraṇaṁ?	12	
PA_mil_6.1.5:12.7	Paramasaṇhasukhumaduppaṭivedhatāya saccānaṁ.	12	
PA_mil_6.1.5:12.8	Evaṁ duppaṭivedhabhāvaṁ dassenti.	12	
PA_mil_6.1.5:13.1	Kathaṁ bahusaṁvararakkhiyabhāvaṁ dassenti?	13	
PA_mil_6.1.5:13.2	Yathā, mahārāja, kocideva puriso mahatimahāyuddhabhūmimupagato parasenāya disāvidisāhi samantā parivārito sattihatthaṁ janamupentaṁ disvā bhīto osakkati paṭinivattati palāyati.	13	
PA_mil_6.1.5:13.3	Kiṅkāraṇaṁ?	13	
PA_mil_6.1.5:13.4	Bahuvidhayuddhamukharakkhaṇabhayā.	13	
PA_mil_6.1.5:13.5_0	Evameva kho, mahārāja, ye keci pāpakā asaṁvutā ahirikā akiriyā akkhantī capalā calitā	13	
PA_mil_6.1.5:13.5_1	ittarā bālajanā jinasāsane pabbajanti, te bahuvidhaṁ sikkhāpadaṁ parirakkhituṁ avisahantā	13	
PA_mil_6.1.5:13.5_2	osakkitvā paṭinivattitvā palāyitvā na cirasseva hīnāyāvattanti.	13	
PA_mil_6.1.5:13.6	Kiṅkāraṇaṁ?	13	
PA_mil_6.1.5:13.7	Bahuvidhasaṁvararakkhiyabhāvattā jinasāsanassa.	13	
PA_mil_6.1.5:13.8	Evaṁ bahuvidhasaṁvararakkhiyabhāvaṁ dassenti.	13	
PA_mil_6.1.5:14.1	Thalajuttamepi, mahārāja, vassikāgumbe kimividdhāni pupphāni honti, tāni aṅkurāni saṅkuṭitāni antarāyeva paripatanti, na ca tesu paripatitesu vassikāgumbo hīḷito nāma hoti.	14	
PA_mil_6.1.5:14.2	Yāni tattha ṭhitāni pupphāni, tāni sammā gandhena disāvidisaṁ abhibyāpenti.	14	
PA_mil_6.1.5:14.3_0	Evameva kho, mahārāja, ye te jinasāsane pabbajitvā hīnāyāvattanti, te jinasāsane	14	
PA_mil_6.1.5:14.3_1	kimividdhāni vassikāpupphāni viya vaṇṇagandharahitā nibbaṇṇākārasīlā abhabbā vepullāya,	14	
PA_mil_6.1.5:14.3_2	na ca tesaṁ hīnāyāvattanena jinasāsanaṁ hīḷitaṁ nāma hoti.	14	
PA_mil_6.1.5:14.4	Ye tattha ṭhitā bhikkhū, te sadevakaṁ lokaṁ sīlavaragandhena abhibyāpenti.	14	
PA_mil_6.1.5:15.1	Sālīnampi, mahārāja, nirātaṅkānaṁ lohitakānaṁ antare karumbhakaṁ nāma sālijāti uppajjitvā antarā yeva vinassati, na ca tassā vinaṭṭhattā lohitakasālī hīḷitā nāma honti.	15	
PA_mil_6.1.5:15.2	Ye tattha ṭhitā sālī, te rājūpabhogā honti.	15	
PA_mil_6.1.5:15.3_0	Evameva kho, mahārāja, ye te jinasāsane pabbajitvā hīnāyāvattanti, te lohitakasālīnamantare	15	
PA_mil_6.1.5:15.3_1	karumbhakā viya jinasāsane na vaḍḍhitvā vepullataṁ na pāpuṇitvā antarāyeva hīnāyāvattanti,	15	
PA_mil_6.1.5:15.3_2	na ca tesaṁ hīnāyāvattanena jinasāsanaṁ hīḷitaṁ nāma hoti.	15	
PA_mil_6.1.5:15.4	Ye tattha ṭhitā bhikkhū te arahattassa anucchavikā honti.	15	
PA_mil_6.1.5:16.1	Kāmadadassāpi, mahārāja, maṇiratanassa ekadesaṁ kakkasaṁ uppajjati, na ca tattha kakkasuppannattā maṇiratanaṁ hīḷitaṁ nāma hoti.	16	
PA_mil_6.1.5:16.2	Yaṁ tattha parisuddhaṁ maṇiratanassa, taṁ janassa hāsakaraṁ hoti.	16	
PA_mil_6.1.5:16.3	Evameva kho, mahārāja, ye te jinasāsane pabbajitvā hīnāyāvattanti, kakkasā te jinasāsane papaṭikā, na ca tesaṁ hīnāyāvattanena jinasāsanaṁ hīḷitaṁ nāma hoti.	16	
PA_mil_6.1.5:16.4	Ye tattha ṭhitā bhikkhū, te devamanussānaṁ hāsajanakā honti.	16	
PA_mil_6.1.5:17.1	Jātisampannassapi, mahārāja, lohitacandanassa ekadesaṁ pūtikaṁ hoti appagandhaṁ.	17	
PA_mil_6.1.5:17.2	Na tena lohitacandanaṁ hīḷitaṁ nāma hoti.	17	
PA_mil_6.1.5:17.3	Yaṁ tattha apūtikaṁ sugandhaṁ, taṁ samantā vidhūpeti abhibyāpeti.	17	
PA_mil_6.1.5:17.4_0	Evameva kho, mahārāja, ye te jinasāsane pabbajitvā hīnāyāvattanti, te lohitacandanasārantare	17	
PA_mil_6.1.5:17.4_1	pūtikadesamiva chaḍḍanīyā jinasāsane, na ca tesaṁ hīnāyāvattanena jinasāsanaṁ hīḷitaṁ nāma hoti.	17	
PA_mil_6.1.5:17.5	Ye tattha ṭhitā bhikkhū, te sadevakaṁ lokaṁ sīlavaracandanagandhena anulimpayantī”ti.	17	
PA_mil_6.1.5:18.1_0	“Sādhu, bhante nāgasena, tena tena anucchavikena tena tena sadisena kāraṇena niravajjamanupāpitaṁ	18	
PA_mil_6.1.5:18.1_1	jinasāsanaṁ seṭṭhabhāvena paridīpitaṁ, hīnāyāvattamānāpi te jinasāsanassa seṭṭhabhāvaṁyeva paridīpentī”ti.	18	
PA_mil_6.1.5:19.1	Hīnāyāvattanapañho pañcamo.	19	
