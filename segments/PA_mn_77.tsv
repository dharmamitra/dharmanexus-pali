segmentnr	original	folio	analyzed
PA_mn_77:0.1	Majjhima Nikāya 77	0	
PA_mn_77:0.2	Mahāsakuludāyisutta	0	
PA_mn_77:1.1	Evaṁ me sutaṁ—	1	
PA_mn_77:1.2	ekaṁ samayaṁ bhagavā rājagahe viharati veḷuvane kalandakanivāpe.	1	
PA_mn_77:2.1	Tena kho pana samayena sambahulā abhiññātā abhiññātā paribbājakā moranivāpe paribbājakārāme paṭivasanti, seyyathidaṁ—	2	
PA_mn_77:2.2	annabhāro varadharo sakuludāyī ca paribbājako aññe ca abhiññātā abhiññātā paribbājakā.	2	
PA_mn_77:3.1	Atha kho bhagavā pubbaṇhasamayaṁ nivāsetvā pattacīvaramādāya rājagahaṁ piṇḍāya pāvisi.	3	
PA_mn_77:3.2	Atha kho bhagavato etadahosi:	3	
PA_mn_77:3.3	“atippago kho tāva rājagahe piṇḍāya carituṁ.	3	
PA_mn_77:3.4	Yannūnāhaṁ yena moranivāpo paribbājakārāmo yena sakuludāyī paribbājako tenupasaṅkameyyan”ti.	3	
PA_mn_77:4.1	Atha kho bhagavā yena moranivāpo paribbājakārāmo tenupasaṅkami.	4	
PA_mn_77:4.2_0	Tena kho pana samayena sakuludāyī paribbājako mahatiyā paribbājakaparisāya saddhiṁ	4	
PA_mn_77:4.2_1	nisinno hoti unnādiniyā uccāsaddamahāsaddāya anekavihitaṁ tiracchānakathaṁ kathentiyā, seyyathidaṁ—	4	
PA_mn_77:4.3_0	rājakathaṁ corakathaṁ mahāmattakathaṁ senākathaṁ bhayakathaṁ yuddhakathaṁ annakathaṁ	4	
PA_mn_77:4.3_1	pānakathaṁ vatthakathaṁ sayanakathaṁ mālākathaṁ gandhakathaṁ ñātikathaṁ yānakathaṁ	4	
PA_mn_77:4.3_2	gāmakathaṁ nigamakathaṁ nagarakathaṁ janapadakathaṁ itthikathaṁ sūrakathaṁ visikhākathaṁ	4	
PA_mn_77:4.3_3	kumbhaṭṭhānakathaṁ pubbapetakathaṁ nānattakathaṁ lokakkhāyikaṁ samuddakkhāyikaṁ itibhavābhavakathaṁ iti vā.	4	
PA_mn_77:4.4	Addasā kho sakuludāyī paribbājako bhagavantaṁ dūratova āgacchantaṁ.	4	
PA_mn_77:4.5	Disvāna sakaṁ parisaṁ saṇṭhāpeti:	4	
PA_mn_77:4.6	“appasaddā bhonto hontu;	4	
PA_mn_77:4.7	mā bhonto saddamakattha.	4	
PA_mn_77:4.8	Ayaṁ samaṇo gotamo āgacchati;	4	
PA_mn_77:4.9	appasaddakāmo kho pana so āyasmā appasaddassa vaṇṇavādī.	4	
PA_mn_77:4.10	Appeva nāma appasaddaṁ parisaṁ viditvā upasaṅkamitabbaṁ maññeyyā”ti.	4	
PA_mn_77:4.11	Atha kho te paribbājakā tuṇhī ahesuṁ.	4	
PA_mn_77:5.1	Atha kho bhagavā yena sakuludāyī paribbājako tenupasaṅkami.	5	
PA_mn_77:5.2	Atha kho sakuludāyī paribbājako bhagavantaṁ etadavoca:	5	
PA_mn_77:5.3	“etu kho, bhante, bhagavā.	5	
PA_mn_77:5.4	Svāgataṁ, bhante, bhagavato.	5	
PA_mn_77:5.5	Cirassaṁ kho, bhante, bhagavā imaṁ pariyāyamakāsi yadidaṁ idhāgamanāya.	5	
PA_mn_77:5.6	Nisīdatu, bhante, bhagavā;	5	
PA_mn_77:5.7	idamāsanaṁ paññattan”ti.	5	
PA_mn_77:5.8	Nisīdi bhagavā paññatte āsane.	5	
PA_mn_77:5.9	Sakuludāyīpi kho paribbājako aññataraṁ nīcaṁ āsanaṁ gahetvā ekamantaṁ nisīdi.	5	
PA_mn_77:5.10	Ekamantaṁ nisinnaṁ kho sakuludāyiṁ paribbājakaṁ bhagavā etadavoca:	5	
PA_mn_77:5.11	“Kāya nuttha, udāyi, etarahi kathāya sannisinnā, kā ca pana vo antarākathā vippakatā”ti?	5	
PA_mn_77:6.1	“Tiṭṭhatesā, bhante, kathā yāya mayaṁ etarahi kathāya sannisinnā.	6	
PA_mn_77:6.2	Nesā, bhante, kathā bhagavato dullabhā bhavissati pacchāpi savanāya.	6	
PA_mn_77:6.3	Purimāni, bhante, divasāni purimatarāni nānātitthiyānaṁ samaṇabrāhmaṇānaṁ kutūhalasālāyaṁ sannisinnānaṁ sannipatitānaṁ ayamantarākathā udapādi:	6	
PA_mn_77:6.4	‘lābhā vata, bho, aṅgamagadhānaṁ, suladdhalābhā vata, bho, aṅgamagadhānaṁ.	6	
PA_mn_77:6.5	Tatrime samaṇabrāhmaṇā saṅghino gaṇino gaṇācariyā ñātā yasassino titthakarā sādhusammatā bahujanassa rājagahaṁ vassāvāsaṁ osaṭā.	6	
PA_mn_77:6.6	Ayampi kho pūraṇo kassapo saṅghī ceva gaṇī ca gaṇācariyo ca ñāto yasassī titthakaro sādhusammato bahujanassa;	6	
PA_mn_77:6.7	sopi rājagahaṁ vassāvāsaṁ osaṭo.	6	
PA_mn_77:6.8	Ayampi kho makkhali gosālo …pe…	6	
PA_mn_77:6.9	ajito kesakambalo …	6	
PA_mn_77:6.10	pakudho kaccāyano …	6	
PA_mn_77:6.11	sañjayo belaṭṭhaputto …	6	
PA_mn_77:6.12	nigaṇṭho nāṭaputto saṅghī ceva gaṇī ca gaṇācariyo ca ñāto yasassī titthakaro sādhusammato bahujanassa;	6	
PA_mn_77:6.13	sopi rājagahaṁ vassāvāsaṁ osaṭo.	6	
PA_mn_77:6.14	Ayampi kho samaṇo gotamo saṅghī ceva gaṇī ca gaṇācariyo ca ñāto yasassī titthakaro sādhusammato bahujanassa;	6	
PA_mn_77:6.15	sopi rājagahaṁ vassāvāsaṁ osaṭo.	6	
PA_mn_77:6.16_0	Ko nu kho imesaṁ bhavataṁ samaṇabrāhmaṇānaṁ saṅghīnaṁ gaṇīnaṁ gaṇācariyānaṁ ñātānaṁ	6	
PA_mn_77:6.16_1	yasassinaṁ titthakarānaṁ sādhusammatānaṁ bahujanassa sāvakānaṁ sakkato garukato mānito	6	
PA_mn_77:6.16_2	pūjito, kañca pana sāvakā sakkatvā garuṁ katvā upanissāya viharantī’ti?	6	
PA_mn_77:6.17	Tatrekacce evamāhaṁsu:	6	
PA_mn_77:6.18	‘ayaṁ kho pūraṇo kassapo saṅghī ceva gaṇī ca gaṇācariyo ca ñāto yasassī titthakaro sādhusammato bahujanassa;	6	
PA_mn_77:6.19	so ca kho sāvakānaṁ na sakkato na garukato na mānito na pūjito, na ca pana pūraṇaṁ kassapaṁ sāvakā sakkatvā garuṁ katvā upanissāya viharanti.	6	
PA_mn_77:6.20	Bhūtapubbaṁ pūraṇo kassapo anekasatāya parisāya dhammaṁ deseti.	6	
PA_mn_77:6.21	Tatraññataro pūraṇassa kassapassa sāvako saddamakāsi:	6	
PA_mn_77:6.22	“mā bhonto pūraṇaṁ kassapaṁ etamatthaṁ pucchittha;	6	
PA_mn_77:6.23	neso etaṁ jānāti;	6	
PA_mn_77:6.24	mayametaṁ jānāma, amhe etamatthaṁ pucchatha;	6	
PA_mn_77:6.25	mayametaṁ bhavantānaṁ byākarissāmā”ti.	6	
PA_mn_77:6.26	Bhūtapubbaṁ pūraṇo kassapo bāhā paggayha kandanto na labhati:	6	
PA_mn_77:6.27	“appasaddā bhonto hontu, mā bhonto saddamakattha.	6	
PA_mn_77:6.28	Nete, bhavante, pucchanti, amhe ete pucchanti;	6	
PA_mn_77:6.29	mayametesaṁ byākarissāmā”ti.	6	
PA_mn_77:6.30	Bahū kho pana pūraṇassa kassapassa sāvakā vādaṁ āropetvā apakkantā:	6	
PA_mn_77:6.31_0	“na tvaṁ imaṁ dhammavinayaṁ ājānāsi, ahaṁ imaṁ dhammavinayaṁ ājānāmi, kiṁ tvaṁ imaṁ	6	
PA_mn_77:6.31_1	dhammavinayaṁ ājānissasi? Micchāpaṭipanno tvamasi, ahamasmi sammāpaṭipanno, sahitaṁ	6	
PA_mn_77:6.31_2	me, asahitaṁ te, purevacanīyaṁ pacchā avaca, pacchāvacanīyaṁ pure avaca, adhiciṇṇaṁ	6	
PA_mn_77:6.31_3	te viparāvattaṁ, āropito te vādo, niggahitosi, cara vādappamokkhāya, nibbeṭhehi vā sace pahosī”ti.	6	
PA_mn_77:6.32	Iti pūraṇo kassapo sāvakānaṁ na sakkato na garukato na mānito na pūjito, na ca pana pūraṇaṁ kassapaṁ sāvakā sakkatvā garuṁ katvā upanissāya viharanti.	6	
PA_mn_77:6.33	Akkuṭṭho ca pana pūraṇo kassapo dhammakkosenā’ti.	6	
PA_mn_77:6.34	Ekacce evamāhaṁsu:	6	
PA_mn_77:6.35	‘ayampi kho makkhali gosālo …pe…	6	
PA_mn_77:6.36	ajito kesakambalo …	6	
PA_mn_77:6.37	pakudho kaccāyano …	6	
PA_mn_77:6.38	sañjayo belaṭṭhaputto …	6	
PA_mn_77:6.39	nigaṇṭho nāṭaputto saṅghī ceva gaṇī ca gaṇācariyo ca ñāto yasassī titthakaro sādhusammato bahujanassa;	6	
PA_mn_77:6.40	so ca kho sāvakānaṁ na sakkato na garukato na mānito na pūjito, na ca pana nigaṇṭhaṁ nāṭaputtaṁ sāvakā sakkatvā garuṁ katvā upanissāya viharanti.	6	
PA_mn_77:6.41	Bhūtapubbaṁ nigaṇṭho nāṭaputto anekasatāya parisāya dhammaṁ deseti.	6	
PA_mn_77:6.42	Tatraññataro nigaṇṭhassa nāṭaputtassa sāvako saddamakāsi:	6	
PA_mn_77:6.43	“mā bhonto nigaṇṭhaṁ nāṭaputtaṁ etamatthaṁ pucchittha;	6	
PA_mn_77:6.44	neso etaṁ jānāti;	6	
PA_mn_77:6.45	mayametaṁ jānāma, amhe etamatthaṁ pucchatha;	6	
PA_mn_77:6.46	mayametaṁ bhavantānaṁ byākarissāmā”ti.	6	
PA_mn_77:6.47	Bhūtapubbaṁ nigaṇṭho nāṭaputto bāhā paggayha kandanto na labhati:	6	
PA_mn_77:6.48	“appasaddā bhonto hontu, mā bhonto saddamakattha.	6	
PA_mn_77:6.49	Nete bhavante pucchanti, amhe ete pucchanti;	6	
PA_mn_77:6.50	mayametesaṁ byākarissāmā”ti.	6	
PA_mn_77:6.51	Bahū kho pana nigaṇṭhassa nāṭaputtassa sāvakā vādaṁ āropetvā apakkantā:	6	
PA_mn_77:6.52_0	“na tvaṁ imaṁ dhammavinayaṁ ājānāsi, ahaṁ imaṁ dhammavinayaṁ ājānāmi. Kiṁ tvaṁ imaṁ	6	
PA_mn_77:6.52_1	dhammavinayaṁ ājānissasi? Micchāpaṭipanno tvamasi. Ahamasmi sammāpaṭipanno. Sahitaṁ	6	
PA_mn_77:6.52_2	me asahitaṁ te, purevacanīyaṁ pacchā avaca, pacchāvacanīyaṁ pure avaca, adhiciṇṇaṁ	6	
PA_mn_77:6.52_3	te viparāvattaṁ, āropito te vādo, niggahitosi, cara vādappamokkhāya, nibbeṭhehi vā sace pahosī”ti.	6	
PA_mn_77:6.53	Iti nigaṇṭho nāṭaputto sāvakānaṁ na sakkato na garukato na mānito na pūjito, na ca pana nigaṇṭhaṁ nāṭaputtaṁ sāvakā sakkatvā garuṁ katvā upanissāya viharanti.	6	
PA_mn_77:6.54	Akkuṭṭho ca pana nigaṇṭho nāṭaputto dhammakkosenā’ti.	6	
PA_mn_77:6.55	Ekacce evamāhaṁsu:	6	
PA_mn_77:6.56	‘ayampi kho samaṇo gotamo saṅghī ceva gaṇī ca gaṇācariyo ca ñāto yasassī titthakaro sādhusammato bahujanassa;	6	
PA_mn_77:6.57	so ca kho sāvakānaṁ sakkato garukato mānito pūjito, samaṇañca pana gotamaṁ sāvakā sakkatvā garuṁ katvā upanissāya viharanti.	6	
PA_mn_77:6.58	Bhūtapubbaṁ samaṇo gotamo anekasatāya parisāya dhammaṁ desesi.	6	
PA_mn_77:6.59	Tatraññataro samaṇassa gotamassa sāvako ukkāsi.	6	
PA_mn_77:6.60	Tamenāññataro sabrahmacārī jaṇṇukena ghaṭṭesi:	6	
PA_mn_77:6.61	“appasaddo āyasmā hotu, māyasmā saddamakāsi, satthā no bhagavā dhammaṁ desesī”ti.	6	
PA_mn_77:6.62	Yasmiṁ samaye samaṇo gotamo anekasatāya parisāya dhammaṁ deseti, neva tasmiṁ samaye samaṇassa gotamassa sāvakānaṁ khipitasaddo vā hoti ukkāsitasaddo vā.	6	
PA_mn_77:6.63	Tamenaṁ mahājanakāyo paccāsīsamānarūpo paccupaṭṭhito hoti:	6	
PA_mn_77:6.64	“yaṁ no bhagavā dhammaṁ bhāsissati taṁ no sossāmā”ti.	6	
PA_mn_77:6.65	Seyyathāpi nāma puriso cātummahāpathe khuddamadhuṁ anelakaṁ pīḷeyya.	6	
PA_mn_77:6.66	Tamenaṁ mahājanakāyo paccāsīsamānarūpo paccupaṭṭhito assa.	6	
PA_mn_77:6.67	Evameva yasmiṁ samaye samaṇo gotamo anekasatāya parisāya dhammaṁ deseti, neva tasmiṁ samaye samaṇassa gotamassa sāvakānaṁ khipitasaddo vā hoti ukkāsitasaddo vā.	6	
PA_mn_77:6.68	Tamenaṁ mahājanakāyo paccāsīsamānarūpo paccupaṭṭhito hoti:	6	
PA_mn_77:6.69	“yaṁ no bhagavā dhammaṁ bhāsissati taṁ no sossāmā”ti.	6	
PA_mn_77:6.70_0	Yepi samaṇassa gotamassa sāvakā sabrahmacārīhi sampayojetvā sikkhaṁ paccakkhāya hīnāyāvattanti	6	
PA_mn_77:6.70_1	tepi satthu ceva vaṇṇavādino honti, dhammassa ca vaṇṇavādino honti, saṅghassa ca	6	
PA_mn_77:6.70_2	vaṇṇavādino honti, attagarahinoyeva honti anaññagarahino, “mayamevamhā alakkhikā	6	
PA_mn_77:6.70_3	mayaṁ appapuññā te mayaṁ evaṁ svākkhāte dhammavinaye pabbajitvā nāsakkhimhā yāvajīvaṁ	6	
PA_mn_77:6.70_4	paripuṇṇaṁ parisuddhaṁ brahmacariyaṁ caritun”ti.	6	
PA_mn_77:6.71	Te ārāmikabhūtā vā upāsakabhūtā vā pañcasikkhāpade samādāya vattanti.	6	
PA_mn_77:6.72	Iti samaṇo gotamo sāvakānaṁ sakkato garukato mānito pūjito, samaṇañca pana gotamaṁ sāvakā sakkatvā garuṁ katvā upanissāya viharantī’”ti.	6	
PA_mn_77:7.1	“Kati pana tvaṁ, udāyi, mayi dhamme samanupassasi, yehi mamaṁ sāvakā sakkaronti garuṁ karonti mānenti pūjenti, sakkatvā garuṁ katvā upanissāya viharantī”ti?	7	
PA_mn_77:8.1	“Pañca kho ahaṁ, bhante, bhagavati dhamme samanupassāmi yehi bhagavantaṁ sāvakā sakkaronti garuṁ karonti mānenti pūjenti, sakkatvā garuṁ katvā upanissāya viharanti.	8	
PA_mn_77:8.2	Katame pañca?	8	
PA_mn_77:8.3	Bhagavā hi, bhante, appāhāro, appāhāratāya ca vaṇṇavādī.	8	
PA_mn_77:8.4_0	Yampi, bhante, bhagavā appāhāro, appāhāratāya ca vaṇṇavādī imaṁ kho ahaṁ, bhante,	8	
PA_mn_77:8.4_1	bhagavati paṭhamaṁ dhammaṁ samanupassāmi yena bhagavantaṁ sāvakā sakkaronti garuṁ	8	
PA_mn_77:8.4_2	karonti mānenti pūjenti, sakkatvā garuṁ katvā upanissāya viharanti.	8	
PA_mn_77:8.5	Puna caparaṁ, bhante, bhagavā santuṭṭho itarītarena cīvarena, itarītaracīvarasantuṭṭhiyā ca vaṇṇavādī.	8	
PA_mn_77:8.6_0	Yampi, bhante, bhagavā santuṭṭho itarītarena cīvarena, itarītaracīvarasantuṭṭhiyā	8	
PA_mn_77:8.6_1	ca vaṇṇavādī, imaṁ kho ahaṁ, bhante, bhagavati dutiyaṁ dhammaṁ samanupassāmi yena	8	
PA_mn_77:8.6_2	bhagavantaṁ sāvakā sakkaronti garuṁ karonti mānenti pūjenti, sakkatvā garuṁ katvā	8	
PA_mn_77:8.6_3	upanissāya viharanti.	8	
PA_mn_77:8.7	Puna caparaṁ, bhante, bhagavā santuṭṭho itarītarena piṇḍapātena, itarītarapiṇḍapātasantuṭṭhiyā ca vaṇṇavādī.	8	
PA_mn_77:8.8_0	Yampi, bhante, bhagavā santuṭṭho itarītarena piṇḍapātena, itarītarapiṇḍapātasantuṭṭhiyā	8	
PA_mn_77:8.8_1	ca vaṇṇavādī, imaṁ kho ahaṁ, bhante, bhagavati tatiyaṁ dhammaṁ samanupassāmi yena	8	
PA_mn_77:8.8_2	bhagavantaṁ sāvakā sakkaronti garuṁ karonti mānenti pūjenti, sakkatvā garuṁ katvā	8	
PA_mn_77:8.8_3	upanissāya viharanti.	8	
PA_mn_77:8.9	Puna caparaṁ, bhante, bhagavā santuṭṭho itarītarena senāsanena, itarītarasenāsanasantuṭṭhiyā ca vaṇṇavādī.	8	
PA_mn_77:8.10_0	Yampi, bhante, bhagavā santuṭṭho itarītarena senāsanena, itarītarasenāsanasantuṭṭhiyā	8	
PA_mn_77:8.10_1	ca vaṇṇavādī, imaṁ kho ahaṁ, bhante, bhagavati catutthaṁ dhammaṁ samanupassāmi yena	8	
PA_mn_77:8.10_2	bhagavantaṁ sāvakā sakkaronti garuṁ karonti mānenti pūjenti, sakkatvā garuṁ katvā	8	
PA_mn_77:8.10_3	upanissāya viharanti.	8	
PA_mn_77:8.11	Puna caparaṁ, bhante, bhagavā pavivitto, pavivekassa ca vaṇṇavādī.	8	
PA_mn_77:8.12_0	Yampi, bhante, bhagavā pavivitto, pavivekassa ca vaṇṇavādī, imaṁ kho ahaṁ, bhante,	8	
PA_mn_77:8.12_1	bhagavati pañcamaṁ dhammaṁ samanupassāmi yena bhagavantaṁ sāvakā sakkaronti garuṁ	8	
PA_mn_77:8.12_2	karonti mānenti pūjenti, sakkatvā garuṁ katvā upanissāya viharanti.	8	
PA_mn_77:8.13	Ime kho ahaṁ, bhante, bhagavati pañca dhamme samanupassāmi yehi bhagavantaṁ sāvakā sakkaronti garuṁ karonti mānenti pūjenti, sakkatvā garuṁ katvā upanissāya viharantī”ti.	8	
PA_mn_77:9.1_0	“‘Appāhāro samaṇo gotamo, appāhāratāya ca vaṇṇavādī’ti, iti ce maṁ, udāyi, sāvakā	9	
PA_mn_77:9.1_1	sakkareyyuṁ garuṁ kareyyuṁ māneyyuṁ pūjeyyuṁ, sakkatvā garuṁ katvā upanissāya vihareyyuṁ,	9	
PA_mn_77:9.1_2	santi kho pana me, udāyi, sāvakā kosakāhārāpi aḍḍhakosakāhārāpi beluvāhārāpi aḍḍhabeluvāhārāpi.	9	
PA_mn_77:9.2	Ahaṁ kho pana, udāyi, appekadā iminā pattena samatittikampi bhuñjāmi bhiyyopi bhuñjāmi.	9	
PA_mn_77:9.3_0	‘Appāhāro samaṇo gotamo, appāhāratāya ca vaṇṇavādī’ti, iti ce maṁ, udāyi, sāvakā	9	
PA_mn_77:9.3_1	sakkareyyuṁ garuṁ kareyyuṁ māneyyuṁ pūjeyyuṁ, sakkatvā garuṁ katvā upanissāya vihareyyuṁ,	9	
PA_mn_77:9.3_2	ye te, udāyi, mama sāvakā kosakāhārāpi aḍḍhakosakāhārāpi beluvāhārāpi aḍḍhabeluvāhārāpi	9	
PA_mn_77:9.3_3	na maṁ te iminā dhammena sakkareyyuṁ garuṁ kareyyuṁ māneyyuṁ pūjeyyuṁ, sakkatvā garuṁ	9	
PA_mn_77:9.3_4	katvā upanissāya vihareyyuṁ.	9	
PA_mn_77:9.4_0	‘Santuṭṭho samaṇo gotamo itarītarena cīvarena, itarītaracīvarasantuṭṭhiyā ca vaṇṇavādī’ti,	9	
PA_mn_77:9.4_1	iti ce maṁ, udāyi, sāvakā sakkareyyuṁ garuṁ kareyyuṁ māneyyuṁ pūjeyyuṁ, sakkatvā	9	
PA_mn_77:9.4_2	garuṁ katvā upanissāya vihareyyuṁ, santi kho pana me, udāyi, sāvakā paṁsukūlikā lūkhacīvaradharā	9	
PA_mn_77:9.4_3	te susānā vā saṅkārakūṭā vā pāpaṇikā vā nantakāni uccinitvā saṅghāṭiṁ karitvā dhārenti.	9	
PA_mn_77:9.5	Ahaṁ kho panudāyi, appekadā gahapaticīvarāni dhāremi daḷhāni satthalūkhāni alābulomasāni.	9	
PA_mn_77:9.6_0	‘Santuṭṭho samaṇo gotamo itarītarena cīvarena, itarītaracīvarasantuṭṭhiyā ca vaṇṇavādī’ti,	9	
PA_mn_77:9.6_1	iti ce maṁ, udāyi, sāvakā sakkareyyuṁ garuṁ kareyyuṁ māneyyuṁ pūjeyyuṁ, sakkatvā	9	
PA_mn_77:9.6_2	garuṁ katvā upanissāya vihareyyuṁ, ye te, udāyi, mama sāvakā paṁsukūlikā lūkhacīvaradharā	9	
PA_mn_77:9.6_3	te susānā vā saṅkārakūṭā vā pāpaṇikā vā nantakāni uccinitvā saṅghāṭiṁ karitvā dhārenti,	9	
PA_mn_77:9.6_4	na maṁ te iminā dhammena sakkareyyuṁ garuṁ kareyyuṁ māneyyuṁ pūjeyyuṁ, sakkatvā garuṁ	9	
PA_mn_77:9.6_5	katvā upanissāya vihareyyuṁ.	9	
PA_mn_77:9.7_0	‘Santuṭṭho samaṇo gotamo itarītarena piṇḍapātena, itarītarapiṇḍapātasantuṭṭhiyā ca	9	
PA_mn_77:9.7_1	vaṇṇavādī’ti, iti ce maṁ, udāyi, sāvakā sakkareyyuṁ garuṁ kareyyuṁ māneyyuṁ pūjeyyuṁ,	9	
PA_mn_77:9.7_2	sakkatvā garuṁ katvā upanissāya vihareyyuṁ, santi kho pana me, udāyi, sāvakā piṇḍapātikā	9	
PA_mn_77:9.7_3	sapadānacārino uñchāsake vate ratā, te antaragharaṁ paviṭṭhā samānā āsanenapi nimantiyamānā na sādiyanti.	9	
PA_mn_77:9.8	Ahaṁ kho panudāyi, appekadā nimantanepi bhuñjāmi sālīnaṁ odanaṁ vicitakāḷakaṁ anekasūpaṁ anekabyañjanaṁ.	9	
PA_mn_77:9.9_0	‘Santuṭṭho samaṇo gotamo itarītarena piṇḍapātena, itarītarapiṇḍapātasantuṭṭhiyā ca	9	
PA_mn_77:9.9_1	vaṇṇavādī’ti, iti ce maṁ, udāyi, sāvakā sakkareyyuṁ garuṁ kareyyuṁ māneyyuṁ pūjeyyuṁ,	9	
PA_mn_77:9.9_2	sakkatvā garuṁ katvā upanissāya vihareyyuṁ, ye te, udāyi, mama sāvakā piṇḍapātikā	9	
PA_mn_77:9.9_3	sapadānacārino uñchāsake vate ratā te antaragharaṁ paviṭṭhā samānā āsanenapi nimantiyamānā	9	
PA_mn_77:9.9_4	na sādiyanti, na maṁ te iminā dhammena sakkareyyuṁ garuṁ kareyyuṁ māneyyuṁ pūjeyyuṁ,	9	
PA_mn_77:9.9_5	sakkatvā garuṁ katvā upanissāya vihareyyuṁ.	9	
PA_mn_77:9.10_0	‘Santuṭṭho samaṇo gotamo itarītarena senāsanena, itarītarasenāsanasantuṭṭhiyā ca	9	
PA_mn_77:9.10_1	vaṇṇavādī’ti, iti ce maṁ, udāyi, sāvakā sakkareyyuṁ garuṁ kareyyuṁ māneyyuṁ pūjeyyuṁ,	9	
PA_mn_77:9.10_2	sakkatvā garuṁ katvā upanissāya vihareyyuṁ, santi kho pana me, udāyi, sāvakā rukkhamūlikā	9	
PA_mn_77:9.10_3	abbhokāsikā, te aṭṭhamāse channaṁ na upenti.	9	
PA_mn_77:9.11	Ahaṁ kho panudāyi, appekadā kūṭāgāresupi viharāmi ullittāvalittesu nivātesu phusitaggaḷesu pihitavātapānesu.	9	
PA_mn_77:9.12_0	‘Santuṭṭho samaṇo gotamo itarītarena senāsanena, itarītarasenāsanasantuṭṭhiyā ca	9	
PA_mn_77:9.12_1	vaṇṇavādī’ti, iti ce maṁ, udāyi, sāvakā sakkareyyuṁ garuṁ kareyyuṁ māneyyuṁ pūjeyyuṁ,	9	
PA_mn_77:9.12_2	sakkatvā garuṁ katvā upanissāya vihareyyuṁ, ye te, udāyi, mama sāvakā rukkhamūlikā	9	
PA_mn_77:9.12_3	abbhokāsikā te aṭṭhamāse channaṁ na upenti, na maṁ te iminā dhammena sakkareyyuṁ	9	
PA_mn_77:9.12_4	garuṁ kareyyuṁ māneyyuṁ pūjeyyuṁ, sakkatvā garuṁ katvā upanissāya vihareyyuṁ.	9	
PA_mn_77:9.13_0	‘Pavivitto samaṇo gotamo, pavivekassa ca vaṇṇavādī’ti, iti ce maṁ, udāyi, sāvakā	9	
PA_mn_77:9.13_1	sakkareyyuṁ garuṁ kareyyuṁ māneyyuṁ pūjeyyuṁ, sakkatvā garuṁ katvā upanissāya vihareyyuṁ,	9	
PA_mn_77:9.13_2	santi kho pana me, udāyi, sāvakā āraññikā pantasenāsanā araññavanapatthāni pantāni	9	
PA_mn_77:9.13_3	senāsanāni ajjhogāhetvā viharanti, te anvaddhamāsaṁ saṅghamajjhe osaranti pātimokkhuddesāya.	9	
PA_mn_77:9.14	Ahaṁ kho panudāyi, appekadā ākiṇṇo viharāmi bhikkhūhi bhikkhunīhi upāsakehi upāsikāhi raññā rājamahāmattehi titthiyehi titthiyasāvakehi.	9	
PA_mn_77:9.15_0	‘Pavivitto samaṇo gotamo, pavivekassa ca vaṇṇavādī’ti, iti ce maṁ, udāyi, sāvakā	9	
PA_mn_77:9.15_1	sakkareyyuṁ garuṁ kareyyuṁ māneyyuṁ pūjeyyuṁ, sakkatvā garuṁ katvā upanissāya vihareyyuṁ.	9	
PA_mn_77:9.15_2	Ye te, udāyi, mama sāvakā āraññakā pantasenāsanā araññavanapatthāni pantāni senāsanāni	9	
PA_mn_77:9.15_3	ajjhogāhetvā viharanti te anvaddhamāsaṁ saṅghamajjhe osaranti pātimokkhuddesāya,	9	
PA_mn_77:9.15_4	na maṁ te iminā dhammena sakkareyyuṁ garuṁ kareyyuṁ māneyyuṁ pūjeyyuṁ, sakkatvā garuṁ	9	
PA_mn_77:9.15_5	katvā upanissāya vihareyyuṁ.	9	
PA_mn_77:9.16	Iti kho, udāyi, na mamaṁ sāvakā imehi pañcahi dhammehi sakkaronti garuṁ karonti mānenti pūjenti, sakkatvā garuṁ katvā upanissāya viharanti.	9	
PA_mn_77:10.1	Atthi kho, udāyi, aññe ca pañca dhammā yehi pañcahi dhammehi mamaṁ sāvakā sakkaronti garuṁ karonti mānenti pūjenti, sakkatvā garuṁ katvā upanissāya viharanti.	10	
PA_mn_77:10.2	Katame pañca?	10	
PA_mn_77:10.3	Idhudāyi, mamaṁ sāvakā adhisīle sambhāventi:	10	
PA_mn_77:10.4	‘sīlavā samaṇo gotamo paramena sīlakkhandhena samannāgato’ti.	10	
PA_mn_77:11.1	Yampudāyi, mamaṁ sāvakā adhisīle sambhāventi:	11	
PA_mn_77:11.2_0	‘sīlavā samaṇo gotamo paramena sīlakkhandhena samannāgato’ti, ayaṁ kho, udāyi, paṭhamo	11	
PA_mn_77:11.2_1	dhammo yena mamaṁ sāvakā sakkaronti garuṁ karonti mānenti pūjenti, sakkatvā garuṁ	11	
PA_mn_77:11.2_2	katvā upanissāya viharanti.	11	
PA_mn_77:12.1	Puna caparaṁ, udāyi, mamaṁ sāvakā abhikkante ñāṇadassane sambhāventi:	12	
PA_mn_77:12.2	‘jānaṁyevāha samaṇo gotamo—jānāmīti,	12	
PA_mn_77:12.3	passaṁyevāha samaṇo gotamo—passāmīti;	12	
PA_mn_77:12.4	abhiññāya samaṇo gotamo dhammaṁ deseti no anabhiññāya;	12	
PA_mn_77:12.5	sanidānaṁ samaṇo gotamo dhammaṁ deseti no anidānaṁ;	12	
PA_mn_77:12.6	sappāṭihāriyaṁ samaṇo gotamo dhammaṁ deseti no appāṭihāriyan’ti.	12	
PA_mn_77:12.7	Yampudāyi, mamaṁ sāvakā abhikkante ñāṇadassane sambhāventi:	12	
PA_mn_77:12.8	‘jānaṁyevāha samaṇo gotamo—jānāmīti,	12	
PA_mn_77:12.9	passaṁyevāha samaṇo gotamo—passāmīti;	12	
PA_mn_77:12.10	abhiññāya samaṇo gotamo dhammaṁ deseti no anabhiññāya;	12	
PA_mn_77:12.11	sanidānaṁ samaṇo gotamo dhammaṁ deseti no anidānaṁ;	12	
PA_mn_77:12.12_0	sappāṭihāriyaṁ samaṇo gotamo dhammaṁ deseti no appāṭihāriyan’ti, ayaṁ kho, udāyi,	12	
PA_mn_77:12.12_1	dutiyo dhammo yena mamaṁ sāvakā sakkaronti garuṁ karonti mānenti pūjenti, sakkatvā	12	
PA_mn_77:12.12_2	garuṁ katvā upanissāya viharanti.	12	
PA_mn_77:13.1	Puna caparaṁ, udāyi, mamaṁ sāvakā adhipaññāya sambhāventi:	13	
PA_mn_77:13.2	‘paññavā samaṇo gotamo paramena paññākkhandhena samannāgato;	13	
PA_mn_77:13.3	taṁ vata anāgataṁ vādapathaṁ na dakkhati, uppannaṁ vā parappavādaṁ na sahadhammena suniggahitaṁ niggaṇhissatīti—netaṁ ṭhānaṁ vijjati’.	13	
PA_mn_77:13.4	Taṁ kiṁ maññasi, udāyi,	13	
PA_mn_77:13.5	api nu me sāvakā evaṁ jānantā evaṁ passantā antarantarā kathaṁ opāteyyun”ti?	13	
PA_mn_77:13.6	“No hetaṁ, bhante”.	13	
PA_mn_77:13.7	“Na kho panāhaṁ, udāyi, sāvakesu anusāsaniṁ paccāsīsāmi;	13	
PA_mn_77:13.8	aññadatthu mamayeva sāvakā anusāsaniṁ paccāsīsanti.	13	
PA_mn_77:13.9	Yampudāyi, mamaṁ sāvakā adhipaññāya sambhāventi:	13	
PA_mn_77:13.10	‘paññavā samaṇo gotamo paramena paññākkhandhena samannāgato;	13	
PA_mn_77:13.11	taṁ vata anāgataṁ vādapathaṁ na dakkhati, uppannaṁ vā parappavādaṁ na sahadhammena niggahitaṁ niggaṇhissatīti—	13	
PA_mn_77:13.12	netaṁ ṭhānaṁ vijjati’.	13	
PA_mn_77:13.13	Ayaṁ kho, udāyi, tatiyo dhammo yena mamaṁ sāvakā sakkaronti garuṁ karonti mānenti pūjenti, sakkatvā garuṁ katvā upanissāya viharanti.	13	
PA_mn_77:14.1_0	Puna caparaṁ, udāyi, mama sāvakā yena dukkhena dukkhotiṇṇā dukkhaparetā te maṁ upasaṅkamitvā	14	
PA_mn_77:14.1_1	dukkhaṁ ariyasaccaṁ pucchanti, tesāhaṁ dukkhaṁ ariyasaccaṁ puṭṭho byākaromi, tesāhaṁ	14	
PA_mn_77:14.1_2	cittaṁ ārādhemi pañhassa veyyākaraṇena;	14	
PA_mn_77:14.2	te maṁ dukkhasamudayaṁ …	14	
PA_mn_77:14.3	dukkhanirodhaṁ …	14	
PA_mn_77:14.4	dukkhanirodhagāminiṁ paṭipadaṁ ariyasaccaṁ pucchanti, tesāhaṁ dukkhanirodhagāminiṁ paṭipadaṁ ariyasaccaṁ puṭṭho byākaromi, tesāhaṁ cittaṁ ārādhemi pañhassa veyyākaraṇena.	14	
PA_mn_77:14.5_0	Yampudāyi, mama sāvakā yena dukkhena dukkhotiṇṇā dukkhaparetā te maṁ upasaṅkamitvā	14	
PA_mn_77:14.5_1	dukkhaṁ ariyasaccaṁ pucchanti, tesāhaṁ dukkhaṁ ariyasaccaṁ puṭṭho byākaromi, tesāhaṁ	14	
PA_mn_77:14.5_2	cittaṁ ārādhemi pañhassa veyyākaraṇena.	14	
PA_mn_77:14.6	Te maṁ dukkhasamudayaṁ …	14	
PA_mn_77:14.7	dukkhanirodhaṁ …	14	
PA_mn_77:14.8	dukkhanirodhagāminiṁ paṭipadaṁ ariyasaccaṁ pucchanti.	14	
PA_mn_77:14.9	Tesāhaṁ dukkhanirodhagāminiṁ paṭipadaṁ ariyasaccaṁ puṭṭho byākaromi.	14	
PA_mn_77:14.10	Tesāhaṁ cittaṁ ārādhemi pañhassa veyyākaraṇena.	14	
PA_mn_77:14.11	Ayaṁ kho, udāyi, catuttho dhammo yena mamaṁ sāvakā sakkaronti garuṁ karonti mānenti pūjenti, sakkatvā garuṁ katvā upanissāya viharanti.	14	
PA_mn_77:15.1	Puna caparaṁ, udāyi, akkhātā mayā sāvakānaṁ paṭipadā, yathāpaṭipannā me sāvakā cattāro satipaṭṭhāne bhāventi.	15	
PA_mn_77:15.2	Idhudāyi, bhikkhu kāye kāyānupassī viharati ātāpī sampajāno satimā vineyya loke abhijjhādomanassaṁ;	15	
PA_mn_77:15.3	vedanāsu vedanānupassī viharati …	15	
PA_mn_77:15.4	citte cittānupassī viharati …	15	
PA_mn_77:15.5	dhammesu dhammānupassī viharati ātāpī sampajāno satimā vineyya loke abhijjhādomanassaṁ.	15	
PA_mn_77:15.6	Tatra ca pana me sāvakā bahū abhiññāvosānapāramippattā viharanti.	15	
PA_mn_77:16.1	Puna caparaṁ, udāyi, akkhātā mayā sāvakānaṁ paṭipadā, yathāpaṭipannā me sāvakā cattāro sammappadhāne bhāventi.	16	
PA_mn_77:16.2	Idhudāyi, bhikkhu anuppannānaṁ pāpakānaṁ akusalānaṁ dhammānaṁ anuppādāya chandaṁ janeti, vāyamati, vīriyaṁ ārabhati, cittaṁ paggaṇhāti, padahati;	16	
PA_mn_77:16.3	uppannānaṁ pāpakānaṁ akusalānaṁ dhammānaṁ pahānāya chandaṁ janeti, vāyamati, vīriyaṁ ārabhati, cittaṁ paggaṇhāti, padahati;	16	
PA_mn_77:16.4	anuppannānaṁ kusalānaṁ dhammānaṁ uppādāya chandaṁ janeti, vāyamati, vīriyaṁ ārabhati, cittaṁ paggaṇhāti, padahati;	16	
PA_mn_77:16.5	uppannānaṁ kusalānaṁ dhammānaṁ ṭhitiyā asammosāya bhiyyobhāvāya vepullāya bhāvanāya pāripūriyā chandaṁ janeti, vāyamati, vīriyaṁ ārabhati, cittaṁ paggaṇhāti, padahati.	16	
PA_mn_77:16.6	Tatra ca pana me sāvakā bahū abhiññāvosānapāramippattā viharanti.	16	
PA_mn_77:17.1	Puna caparaṁ, udāyi, akkhātā mayā sāvakānaṁ paṭipadā, yathāpaṭipannā me sāvakā cattāro iddhipāde bhāventi.	17	
PA_mn_77:17.2	Idhudāyi, bhikkhu chandasamādhipadhānasaṅkhārasamannāgataṁ iddhipādaṁ bhāveti,	17	
PA_mn_77:17.3	vīriyasamādhipadhānasaṅkhārasamannāgataṁ iddhipādaṁ bhāveti,	17	
PA_mn_77:17.4	cittasamādhipadhānasaṅkhārasamannāgataṁ iddhipādaṁ bhāveti,	17	
PA_mn_77:17.5	vīmaṁsāsamādhipadhānasaṅkhārasamannāgataṁ iddhipādaṁ bhāveti.	17	
PA_mn_77:17.6	Tatra ca pana me sāvakā bahū abhiññāvosānapāramippattā viharanti.	17	
PA_mn_77:18.1	Puna caparaṁ, udāyi, akkhātā mayā sāvakānaṁ paṭipadā, yathāpaṭipannā me sāvakā pañcindriyāni bhāventi.	18	
PA_mn_77:18.2	Idhudāyi, bhikkhu saddhindriyaṁ bhāveti upasamagāmiṁ sambodhagāmiṁ;	18	
PA_mn_77:18.3	vīriyindriyaṁ bhāveti …pe…	18	
PA_mn_77:18.4	satindriyaṁ bhāveti …	18	
PA_mn_77:18.5	samādhindriyaṁ bhāveti …	18	
PA_mn_77:18.6	paññindriyaṁ bhāveti upasamagāmiṁ sambodhagāmiṁ.	18	
PA_mn_77:18.7	Tatra ca pana me sāvakā bahū abhiññāvosānapāramippattā viharanti.	18	
PA_mn_77:19.1	Puna caparaṁ, udāyi, akkhātā mayā sāvakānaṁ paṭipadā, yathāpaṭipannā me sāvakā pañca balāni bhāventi.	19	
PA_mn_77:19.2	Idhudāyi, bhikkhu saddhābalaṁ bhāveti upasamagāmiṁ sambodhagāmiṁ;	19	
PA_mn_77:19.3	vīriyabalaṁ bhāveti …pe…	19	
PA_mn_77:19.4	satibalaṁ bhāveti …	19	
PA_mn_77:19.5	samādhibalaṁ bhāveti …	19	
PA_mn_77:19.6	paññābalaṁ bhāveti upasamagāmiṁ sambodhagāmiṁ.	19	
PA_mn_77:19.7	Tatra ca pana me sāvakā bahū abhiññāvosānapāramippattā viharanti.	19	
PA_mn_77:20.1	Puna caparaṁ, udāyi, akkhātā mayā sāvakānaṁ paṭipadā, yathāpaṭipannā me sāvakā sattabojjhaṅge bhāventi.	20	
PA_mn_77:20.2	Idhudāyi, bhikkhu satisambojjhaṅgaṁ bhāveti vivekanissitaṁ virāganissitaṁ nirodhanissitaṁ vossaggapariṇāmiṁ;	20	
PA_mn_77:20.3	dhammavicayasambojjhaṅgaṁ bhāveti …pe…	20	
PA_mn_77:20.4	vīriyasambojjhaṅgaṁ bhāveti …	20	
PA_mn_77:20.5	pītisambojjhaṅgaṁ bhāveti …	20	
PA_mn_77:20.6	passaddhisambojjhaṅgaṁ bhāveti …	20	
PA_mn_77:20.7	samādhisambojjhaṅgaṁ bhāveti …	20	
PA_mn_77:20.8	upekkhāsambojjhaṅgaṁ bhāveti vivekanissitaṁ virāganissitaṁ nirodhanissitaṁ vossaggapariṇāmiṁ.	20	
PA_mn_77:20.9	Tatra ca pana me sāvakā bahū abhiññāvosānapāramippattā viharanti.	20	
PA_mn_77:21.1	Puna caparaṁ, udāyi, akkhātā mayā sāvakānaṁ paṭipadā, yathāpaṭipannā me sāvakā ariyaṁ aṭṭhaṅgikaṁ maggaṁ bhāventi.	21	
PA_mn_77:21.2_0	Idhudāyi, bhikkhu sammādiṭṭhiṁ bhāveti, sammāsaṅkappaṁ bhāveti, sammāvācaṁ bhāveti,	21	
PA_mn_77:21.2_1	sammākammantaṁ bhāveti, sammāājīvaṁ bhāveti, sammāvāyāmaṁ bhāveti, sammāsatiṁ bhāveti,	21	
PA_mn_77:21.2_2	sammāsamādhiṁ bhāveti.	21	
PA_mn_77:21.3	Tatra ca pana me sāvakā bahū abhiññāvosānapāramippattā viharanti.	21	
PA_mn_77:22.1	Puna caparaṁ, udāyi, akkhātā mayā sāvakānaṁ paṭipadā, yathāpaṭipannā me sāvakā aṭṭha vimokkhe bhāventi.	22	
PA_mn_77:22.2	Rūpī rūpāni passati,	22	
PA_mn_77:22.3	ayaṁ paṭhamo vimokkho;	22	
PA_mn_77:22.4	ajjhattaṁ arūpasaññī bahiddhā rūpāni passati,	22	
PA_mn_77:22.5	ayaṁ dutiyo vimokkho;	22	
PA_mn_77:22.6	subhanteva adhimutto hoti,	22	
PA_mn_77:22.7	ayaṁ tatiyo vimokkho;	22	
PA_mn_77:22.8	sabbaso rūpasaññānaṁ samatikkamā paṭighasaññānaṁ atthaṅgamā nānattasaññānaṁ amanasikārā ‘ananto ākāso’ti ākāsānañcāyatanaṁ upasampajja viharati,	22	
PA_mn_77:22.9	ayaṁ catuttho vimokkho;	22	
PA_mn_77:22.10	sabbaso ākāsānañcāyatanaṁ samatikkamma ‘anantaṁ viññāṇan’ti viññāṇañcāyatanaṁ upasampajja viharati,	22	
PA_mn_77:22.11	ayaṁ pañcamo vimokkho;	22	
PA_mn_77:22.12	sabbaso viññāṇañcāyatanaṁ samatikkamma ‘natthi kiñcī’ti ākiñcaññāyatanaṁ upasampajja viharati,	22	
PA_mn_77:22.13	ayaṁ chaṭṭho vimokkho;	22	
PA_mn_77:22.14	sabbaso ākiñcaññāyatanaṁ samatikkamma nevasaññānāsaññāyatanaṁ upasampajja viharati,	22	
PA_mn_77:22.15	ayaṁ sattamo vimokkho;	22	
PA_mn_77:22.16	sabbaso nevasaññānāsaññāyatanaṁ samatikkamma saññāvedayitanirodhaṁ upasampajja viharati,	22	
PA_mn_77:22.17	ayaṁ aṭṭhamo vimokkho.	22	
PA_mn_77:22.18	Tatra ca pana me sāvakā bahū abhiññāvosānapāramippattā viharanti.	22	
PA_mn_77:23.1	Puna caparaṁ, udāyi, akkhātā mayā sāvakānaṁ paṭipadā, yathāpaṭipannā me sāvakā aṭṭha abhibhāyatanāni bhāventi.	23	
PA_mn_77:23.2	Ajjhattaṁ rūpasaññī eko bahiddhā rūpāni passati parittāni suvaṇṇadubbaṇṇāni.	23	
PA_mn_77:23.3	‘Tāni abhibhuyya jānāmi, passāmī’ti evaṁ saññī hoti.	23	
PA_mn_77:23.4	Idaṁ paṭhamaṁ abhibhāyatanaṁ.	23	
PA_mn_77:23.5	Ajjhattaṁ rūpasaññī eko bahiddhā rūpāni passati appamāṇāni suvaṇṇadubbaṇṇāni.	23	
PA_mn_77:23.6	‘Tāni abhibhuyya jānāmi, passāmī’ti evaṁ saññī hoti.	23	
PA_mn_77:23.7	Idaṁ dutiyaṁ abhibhāyatanaṁ.	23	
PA_mn_77:23.8	Ajjhattaṁ arūpasaññī eko bahiddhā rūpāni passati parittāni suvaṇṇadubbaṇṇāni.	23	
PA_mn_77:23.9	‘Tāni abhibhuyya jānāmi, passāmī’ti evaṁ saññī hoti.	23	
PA_mn_77:23.10	Idaṁ tatiyaṁ abhibhāyatanaṁ.	23	
PA_mn_77:23.11	Ajjhattaṁ arūpasaññī eko bahiddhā rūpāni passati appamāṇāni suvaṇṇadubbaṇṇāni.	23	
PA_mn_77:23.12	‘Tāni abhibhuyya jānāmi, passāmī’ti evaṁ saññī hoti.	23	
PA_mn_77:23.13	Idaṁ catutthaṁ abhibhāyatanaṁ.	23	
PA_mn_77:23.14	Ajjhattaṁ arūpasaññī eko bahiddhā rūpāni passati nīlāni nīlavaṇṇāni nīlanidassanāni nīlanibhāsāni.	23	
PA_mn_77:23.15_0	Seyyathāpi nāma umāpupphaṁ nīlaṁ nīlavaṇṇaṁ nīlanidassanaṁ nīlanibhāsaṁ, seyyathā	23	
PA_mn_77:23.15_1	vā pana taṁ vatthaṁ bārāṇaseyyakaṁ ubhatobhāgavimaṭṭhaṁ nīlaṁ nīlavaṇṇaṁ nīlanidassanaṁ nīlanibhāsaṁ;	23	
PA_mn_77:23.16	evameva ajjhattaṁ arūpasaññī eko bahiddhā rūpāni passati nīlāni nīlavaṇṇāni nīlanidassanāni nīlanibhāsāni.	23	
PA_mn_77:23.17	‘Tāni abhibhuyya jānāmi, passāmī’ti evaṁ saññī hoti.	23	
PA_mn_77:23.18	Idaṁ pañcamaṁ abhibhāyatanaṁ.	23	
PA_mn_77:23.19	Ajjhattaṁ arūpasaññī eko bahiddhā rūpāni passati pītāni pītavaṇṇāni pītanidassanāni pītanibhāsāni.	23	
PA_mn_77:23.20_0	Seyyathāpi nāma kaṇikārapupphaṁ pītaṁ pītavaṇṇaṁ pītanidassanaṁ pītanibhāsaṁ, seyyathā	23	
PA_mn_77:23.20_1	vā pana taṁ vatthaṁ bārāṇaseyyakaṁ ubhatobhāgavimaṭṭhaṁ pītaṁ pītavaṇṇaṁ pītanidassanaṁ pītanibhāsaṁ;	23	
PA_mn_77:23.21	evameva ajjhattaṁ arūpasaññī eko bahiddhā rūpāni passati pītāni pītavaṇṇāni pītanidassanāni pītanibhāsāni.	23	
PA_mn_77:23.22	‘Tāni abhibhuyya jānāmi, passāmī’ti evaṁ saññī hoti.	23	
PA_mn_77:23.23	Idaṁ chaṭṭhaṁ abhibhāyatanaṁ.	23	
PA_mn_77:23.24	Ajjhattaṁ arūpasaññī eko bahiddhā rūpāni passati lohitakāni lohitakavaṇṇāni lohitakanidassanāni lohitakanibhāsāni.	23	
PA_mn_77:23.25_0	Seyyathāpi nāma bandhujīvakapupphaṁ lohitakaṁ lohitakavaṇṇaṁ lohitakanidassanaṁ lohitakanibhāsaṁ,	23	
PA_mn_77:23.25_1	seyyathā vā pana taṁ vatthaṁ bārāṇaseyyakaṁ ubhatobhāgavimaṭṭhaṁ lohitakaṁ lohitakavaṇṇaṁ	23	
PA_mn_77:23.25_2	lohitakanidassanaṁ lohitakanibhāsaṁ;	23	
PA_mn_77:23.26	evameva ajjhattaṁ arūpasaññī eko bahiddhā rūpāni passati lohitakāni lohitakavaṇṇāni lohitakanidassanāni lohitakanibhāsāni.	23	
PA_mn_77:23.27	‘Tāni abhibhuyya jānāmi, passāmī’ti evaṁ saññī hoti.	23	
PA_mn_77:23.28	Idaṁ sattamaṁ abhibhāyatanaṁ.	23	
PA_mn_77:23.29	Ajjhattaṁ arūpasaññī eko bahiddhā rūpāni passati odātāni odātavaṇṇāni odātanidassanāni odātanibhāsāni.	23	
PA_mn_77:23.30_0	Seyyathāpi nāma osadhitārakā odātā odātavaṇṇā odātanidassanā odātanibhāsā, seyyathā	23	
PA_mn_77:23.30_1	vā pana taṁ vatthaṁ bārāṇaseyyakaṁ ubhatobhāgavimaṭṭhaṁ odātaṁ odātavaṇṇaṁ odātanidassanaṁ odātanibhāsaṁ;	23	
PA_mn_77:23.31	evameva ajjhattaṁ arūpasaññī eko bahiddhā rūpāni passati odātāni odātavaṇṇāni odātanidassanāni odātanibhāsāni.	23	
PA_mn_77:23.32	‘Tāni abhibhuyya jānāmi, passāmī’ti evaṁsaññī hoti.	23	
PA_mn_77:23.33	Idaṁ aṭṭhamaṁ abhibhāyatanaṁ.	23	
PA_mn_77:23.34	Tatra ca pana me sāvakā bahū abhiññāvosānapāramippattā viharanti.	23	
PA_mn_77:24.1	Puna caparaṁ, udāyi, akkhātā mayā sāvakānaṁ paṭipadā, yathāpaṭipannā me sāvakā dasa kasiṇāyatanāni bhāventi.	24	
PA_mn_77:24.2	Pathavīkasiṇameko sañjānāti uddhamadho tiriyaṁ advayaṁ appamāṇaṁ;	24	
PA_mn_77:24.3	āpokasiṇameko sañjānāti …pe…	24	
PA_mn_77:24.4	tejokasiṇameko sañjānāti …	24	
PA_mn_77:24.5	vāyokasiṇameko sañjānāti …	24	
PA_mn_77:24.6	nīlakasiṇameko sañjānāti …	24	
PA_mn_77:24.7	pītakasiṇameko sañjānāti …	24	
PA_mn_77:24.8	lohitakasiṇameko sañjānāti …	24	
PA_mn_77:24.9	odātakasiṇameko sañjānāti …	24	
PA_mn_77:24.10	ākāsakasiṇameko sañjānāti …	24	
PA_mn_77:24.11	viññāṇakasiṇameko sañjānāti uddhamadho tiriyaṁ advayaṁ appamāṇaṁ.	24	
PA_mn_77:24.12	Tatra ca pana me sāvakā bahū abhiññāvosānapāramippattā viharanti.	24	
PA_mn_77:25.1	Puna caparaṁ, udāyi, akkhātā mayā sāvakānaṁ paṭipadā, yathāpaṭipannā me sāvakā cattāri jhānāni bhāventi.	25	
PA_mn_77:25.2	Idhudāyi, bhikkhu vivicceva kāmehi vivicca akusalehi dhammehi savitakkaṁ savicāraṁ vivekajaṁ pītisukhaṁ paṭhamaṁ jhānaṁ upasampajja viharati.	25	
PA_mn_77:25.3	So imameva kāyaṁ vivekajena pītisukhena abhisandeti parisandeti paripūreti parippharati, nāssa kiñci sabbāvato kāyassa vivekajena pītisukhena apphuṭaṁ hoti.	25	
PA_mn_77:25.4_0	Seyyathāpi, udāyi, dakkho nhāpako vā nhāpakantevāsī vā kaṁsathāle nhānīyacuṇṇāni	25	
PA_mn_77:25.4_1	ākiritvā udakena paripphosakaṁ paripphosakaṁ sanneyya, sāyaṁ nhānīyapiṇḍi snehānugatā	25	
PA_mn_77:25.4_2	snehaparetā santarabāhirā phuṭā snehena na ca pagghariṇī;	25	
PA_mn_77:25.5_0	evameva kho, udāyi, bhikkhu imameva kāyaṁ vivekajena pītisukhena abhisandeti parisandeti	25	
PA_mn_77:25.5_1	paripūreti parippharati, nāssa kiñci sabbāvato kāyassa vivekajena pītisukhena apphuṭaṁ hoti.	25	
PA_mn_77:26.1	Puna caparaṁ, udāyi, bhikkhu vitakkavicārānaṁ vūpasamā ajjhattaṁ sampasādanaṁ …pe… dutiyaṁ jhānaṁ upasampajja viharati.	26	
PA_mn_77:26.2	So imameva kāyaṁ samādhijena pītisukhena abhisandeti parisandeti paripūreti parippharati, nāssa kiñci sabbāvato kāyassa samādhijena pītisukhena apphuṭaṁ hoti.	26	
PA_mn_77:26.3_0	Seyyathāpi, udāyi, udakarahado gambhīro ubbhidodako. Tassa nevassa puratthimāya disāya	26	
PA_mn_77:26.3_1	udakassa āyamukhaṁ, na pacchimāya disāya udakassa āyamukhaṁ, na uttarāya disāya udakassa	26	
PA_mn_77:26.3_2	āyamukhaṁ, na dakkhiṇāya disāya udakassa āyamukhaṁ, devo ca na kālena kālaṁ sammā	26	
PA_mn_77:26.3_3	dhāraṁ anuppaveccheyya;	26	
PA_mn_77:26.4_0	atha kho tamhāva udakarahadā sītā vāridhārā ubbhijjitvā tameva udakarahadaṁ sītena	26	
PA_mn_77:26.4_1	vārinā abhisandeyya parisandeyya paripūreyya paripphareyya, nāssa kiñci sabbāvato	26	
PA_mn_77:26.4_2	udakarahadassa sītena vārinā apphuṭaṁ assa.	26	
PA_mn_77:26.5_0	Evameva kho, udāyi, bhikkhu imameva kāyaṁ samādhijena pītisukhena abhisandeti parisandeti	26	
PA_mn_77:26.5_1	paripūreti parippharati, nāssa kiñci sabbāvato kāyassa samādhijena pītisukhena apphuṭaṁ hoti.	26	
PA_mn_77:27.1	Puna caparaṁ, udāyi, bhikkhu pītiyā ca virāgā …pe… tatiyaṁ jhānaṁ upasampajja viharati.	27	
PA_mn_77:27.2	So imameva kāyaṁ nippītikena sukhena abhisandeti parisandeti paripūreti parippharati, nāssa kiñci sabbāvato kāyassa nippītikena sukhena apphuṭaṁ hoti.	27	
PA_mn_77:27.3_0	Seyyathāpi, udāyi, uppaliniyaṁ vā paduminiyaṁ vā puṇḍarīkiniyaṁ vā appekaccāni uppalāni	27	
PA_mn_77:27.3_1	vā padumāni vā puṇḍarīkāni vā udake jātāni udake saṁvaḍḍhāni udakānuggatāni anto	27	
PA_mn_77:27.3_2	nimuggaposīni, tāni yāva caggā yāva ca mūlā sītena vārinā abhisannāni parisannāni	27	
PA_mn_77:27.3_3	paripūrāni paripphuṭāni, nāssa kiñci sabbāvataṁ, uppalānaṁ vā padumānaṁ vā puṇḍarīkānaṁ	27	
PA_mn_77:27.3_4	vā sītena vārinā apphuṭaṁ assa;	27	
PA_mn_77:27.4	evameva kho, udāyi, bhikkhu imameva kāyaṁ nippītikena sukhena abhisandeti parisandeti paripūreti parippharati, nāssa kiñci sabbāvato kāyassa nippītikena sukhena apphuṭaṁ hoti.	27	
PA_mn_77:28.1_0	Puna caparaṁ, udāyi, bhikkhu sukhassa ca pahānā dukkhassa ca pahānā pubbeva somanassadomanassānaṁ	28	
PA_mn_77:28.1_1	atthaṅgamā adukkhamasukhaṁ upekkhāsatipārisuddhiṁ catutthaṁ jhānaṁ upasampajja viharati.	28	
PA_mn_77:28.2	So imameva kāyaṁ parisuddhena cetasā pariyodātena pharitvā nisinno hoti, nāssa kiñci sabbāvato kāyassa parisuddhena cetasā pariyodātena apphuṭaṁ hoti.	28	
PA_mn_77:28.3	Seyyathāpi, udāyi, puriso odātena vatthena sasīsaṁ pārupitvā nisinno assa, nāssa kiñci sabbāvato kāyassa odātena vatthena apphuṭaṁ assa;	28	
PA_mn_77:28.4	evameva kho, udāyi, bhikkhu imameva kāyaṁ parisuddhena cetasā pariyodātena pharitvā nisinno hoti, nāssa kiñci sabbāvato kāyassa parisuddhena cetasā pariyodātena apphuṭaṁ hoti.	28	
PA_mn_77:28.5	Tatra ca pana me sāvakā bahū abhiññāvosānapāramippattā viharanti.	28	
PA_mn_77:29.1	Puna caparaṁ, udāyi, akkhātā mayā sāvakānaṁ paṭipadā, yathāpaṭipannā me sāvakā evaṁ pajānanti:	29	
PA_mn_77:29.2	‘ayaṁ kho me kāyo rūpī cātumahābhūtiko mātāpettikasambhavo odanakummāsūpacayo aniccucchādanaparimaddanabhedanaviddhaṁsanadhammo;	29	
PA_mn_77:29.3	idañca pana me viññāṇaṁ ettha sitaṁ ettha paṭibaddhaṁ’.	29	
PA_mn_77:29.4	Seyyathāpi, udāyi, maṇi veḷuriyo subho jātimā aṭṭhaṁso suparikammakato accho vippasanno sabbākārasampanno;	29	
PA_mn_77:29.5	tatridaṁ suttaṁ āvutaṁ nīlaṁ vā pītaṁ vā lohitaṁ vā odātaṁ vā paṇḍusuttaṁ vā.	29	
PA_mn_77:29.6	Tamenaṁ cakkhumā puriso hatthe karitvā paccavekkheyya:	29	
PA_mn_77:29.7	‘ayaṁ kho maṇi veḷuriyo subho jātimā aṭṭhaṁso suparikammakato accho vippasanno sabbākārasampanno;	29	
PA_mn_77:29.8	tatridaṁ suttaṁ āvutaṁ nīlaṁ vā pītaṁ vā lohitaṁ vā odātaṁ vā paṇḍusuttaṁ vā’ti.	29	
PA_mn_77:29.9	Evameva kho, udāyi, akkhātā mayā sāvakānaṁ paṭipadā, yathāpaṭipannā me sāvakā evaṁ pajānanti:	29	
PA_mn_77:29.10	‘ayaṁ kho me kāyo rūpī cātumahābhūtiko mātāpettikasambhavo odanakummāsūpacayo aniccucchādanaparimaddanabhedanaviddhaṁsanadhammo;	29	
PA_mn_77:29.11	idañca pana me viññāṇaṁ ettha sitaṁ ettha paṭibaddhan’ti.	29	
PA_mn_77:29.12	Tatra ca pana me sāvakā bahū abhiññāvosānapāramippattā viharanti.	29	
PA_mn_77:30.1	Puna caparaṁ, udāyi, akkhātā mayā sāvakānaṁ paṭipadā, yathāpaṭipannā me sāvakā imamhā kāyā aññaṁ kāyaṁ abhinimminanti rūpiṁ manomayaṁ sabbaṅgapaccaṅgiṁ ahīnindriyaṁ.	30	
PA_mn_77:30.2	Seyyathāpi, udāyi, puriso muñjamhā īsikaṁ pabbāheyya;	30	
PA_mn_77:30.3	tassa evamassa:	30	
PA_mn_77:30.4	‘ayaṁ muñjo, ayaṁ īsikā; añño muñjo, aññā īsikā; muñjamhā tveva īsikā pabbāḷhā’ti.	30	
PA_mn_77:30.5	Seyyathā vā panudāyi, puriso asiṁ kosiyā pabbāheyya;	30	
PA_mn_77:30.6	tassa evamassa:	30	
PA_mn_77:30.7	‘ayaṁ asi, ayaṁ kosi; añño asi aññā kosi; kosiyā tveva asi pabbāḷho’ti.	30	
PA_mn_77:30.8	Seyyathā vā, panudāyi, puriso ahiṁ karaṇḍā uddhareyya;	30	
PA_mn_77:30.9	tassa evamassa:	30	
PA_mn_77:30.10	‘ayaṁ ahi, ayaṁ karaṇḍo; añño ahi, añño karaṇḍo; karaṇḍā tveva ahi ubbhato’ti.	30	
PA_mn_77:30.11	Evameva kho, udāyi, akkhātā mayā sāvakānaṁ paṭipadā, yathāpaṭipannā me sāvakā imamhā kāyā aññaṁ kāyaṁ abhinimminanti rūpiṁ manomayaṁ sabbaṅgapaccaṅgiṁ ahīnindriyaṁ.	30	
PA_mn_77:30.12	Tatra ca pana me sāvakā bahū abhiññāvosānapāramippattā viharanti.	30	
PA_mn_77:31.1_0	Puna caparaṁ, udāyi, akkhātā mayā sāvakānaṁ paṭipadā, yathāpaṭipannā me sāvakā anekavihitaṁ	31	
PA_mn_77:31.1_1	iddhividhaṁ paccanubhonti—ekopi hutvā bahudhā honti, bahudhāpi hutvā eko hoti; āvibhāvaṁ,	31	
PA_mn_77:31.1_2	tirobhāvaṁ; tirokuṭṭaṁ tiropākāraṁ tiropabbataṁ asajjamānā gacchanti, seyyathāpi	31	
PA_mn_77:31.1_3	ākāse; pathaviyāpi ummujjanimujjaṁ karonti, seyyathāpi udake; udakepi abhijjamāne	31	
PA_mn_77:31.1_4	gacchanti, seyyathāpi pathaviyaṁ; ākāsepi pallaṅkena kamanti, seyyathāpi pakkhī sakuṇo;	31	
PA_mn_77:31.1_5	imepi candimasūriye evaṁmahiddhike evaṁmahānubhāve pāṇinā parimasanti parimajjanti,	31	
PA_mn_77:31.1_6	yāva brahmalokāpi kāyena vasaṁ vattenti.	31	
PA_mn_77:31.2	Seyyathāpi, udāyi, dakkho kumbhakāro vā kumbhakārantevāsī vā suparikammakatāya mattikāya yaṁ yadeva bhājanavikatiṁ ākaṅkheyya taṁ tadeva kareyya abhinipphādeyya;	31	
PA_mn_77:31.3	seyyathā vā panudāyi, dakkho dantakāro vā dantakārantevāsī vā suparikammakatasmiṁ dantasmiṁ yaṁ yadeva dantavikatiṁ ākaṅkheyya taṁ tadeva kareyya abhinipphādeyya;	31	
PA_mn_77:31.4	seyyathā vā panudāyi, dakkho suvaṇṇakāro vā suvaṇṇakārantevāsī vā suparikammakatasmiṁ suvaṇṇasmiṁ yaṁ yadeva suvaṇṇavikatiṁ ākaṅkheyya taṁ tadeva kareyya abhinipphādeyya.	31	
PA_mn_77:31.5_0	Evameva kho, udāyi, akkhātā mayā sāvakānaṁ paṭipadā, yathāpaṭipannā me sāvakā anekavihitaṁ	31	
PA_mn_77:31.5_1	iddhividhaṁ paccanubhonti—ekopi hutvā bahudhā honti, bahudhāpi hutvā eko hoti; āvibhāvaṁ,	31	
PA_mn_77:31.5_2	tirobhāvaṁ; tirokuṭṭaṁ tiropākāraṁ tiropabbataṁ asajjamānā gacchanti, seyyathāpi	31	
PA_mn_77:31.5_3	ākāse; pathaviyāpi ummujjanimujjaṁ karonti, seyyathāpi udake; udakepi abhijjamāne	31	
PA_mn_77:31.5_4	gacchanti, seyyathāpi pathaviyaṁ; ākāsepi pallaṅkena kamanti, seyyathāpi pakkhī sakuṇo;	31	
PA_mn_77:31.5_5	imepi candimasūriye evaṁmahiddhike evaṁmahānubhāve pāṇinā parimasanti parimajjanti,	31	
PA_mn_77:31.5_6	yāva brahmalokāpi kāyena vasaṁ vattenti.	31	
PA_mn_77:31.6	Tatra ca pana me sāvakā bahū abhiññāvosānapāramippattā viharanti.	31	
PA_mn_77:32.1_0	Puna caparaṁ, udāyi, akkhātā mayā sāvakānaṁ paṭipadā, yathāpaṭipannā me sāvakā dibbāya	32	
PA_mn_77:32.1_1	sotadhātuyā visuddhāya atikkantamānusikāya ubho sadde suṇanti—dibbe ca mānuse ca, ye dūre santike ca.	32	
PA_mn_77:32.2	Seyyathāpi, udāyi, balavā saṅkhadhamo appakasireneva cātuddisā viññāpeyya;	32	
PA_mn_77:32.3_0	evameva kho, udāyi, akkhātā mayā sāvakānaṁ paṭipadā, yathāpaṭipannā me sāvakā dibbāya	32	
PA_mn_77:32.3_1	sotadhātuyā visuddhāya atikkantamānusikāya ubho sadde suṇanti—dibbe ca mānuse ca, ye dūre santike ca.	32	
PA_mn_77:32.4	Tatra ca pana me sāvakā bahū abhiññāvosānapāramippattā viharanti.	32	
PA_mn_77:33.1	Puna caparaṁ, udāyi, akkhātā mayā sāvakānaṁ paṭipadā, yathāpaṭipannā me sāvakā parasattānaṁ parapuggalānaṁ cetasā ceto paricca pajānanti—	33	
PA_mn_77:33.2	sarāgaṁ vā cittaṁ ‘sarāgaṁ cittan’ti pajānanti,	33	
PA_mn_77:33.3	vītarāgaṁ vā cittaṁ ‘vītarāgaṁ cittan’ti pajānanti;	33	
PA_mn_77:33.4	sadosaṁ vā cittaṁ ‘sadosaṁ cittan’ti pajānanti,	33	
PA_mn_77:33.5	vītadosaṁ vā cittaṁ ‘vītadosaṁ cittan’ti pajānanti;	33	
PA_mn_77:33.6	samohaṁ vā cittaṁ ‘samohaṁ cittan’ti pajānanti,	33	
PA_mn_77:33.7	vītamohaṁ vā cittaṁ ‘vītamohaṁ cittan’ti pajānanti;	33	
PA_mn_77:33.8	saṅkhittaṁ vā cittaṁ ‘saṅkhittaṁ cittan’ti pajānanti,	33	
PA_mn_77:33.9	vikkhittaṁ vā cittaṁ ‘vikkhittaṁ cittan’ti pajānanti;	33	
PA_mn_77:33.10	mahaggataṁ vā cittaṁ ‘mahaggataṁ cittan’ti pajānanti,	33	
PA_mn_77:33.11	amahaggataṁ vā cittaṁ ‘amahaggataṁ cittan’ti pajānanti;	33	
PA_mn_77:33.12	sauttaraṁ vā cittaṁ ‘sauttaraṁ cittan’ti pajānanti,	33	
PA_mn_77:33.13	anuttaraṁ vā cittaṁ ‘anuttaraṁ cittan’ti pajānanti;	33	
PA_mn_77:33.14	samāhitaṁ vā cittaṁ ‘samāhitaṁ cittan’ti pajānanti,	33	
PA_mn_77:33.15	asamāhitaṁ vā cittaṁ ‘asamāhitaṁ cittan’ti pajānanti;	33	
PA_mn_77:33.16	vimuttaṁ vā cittaṁ ‘vimuttaṁ cittan’ti pajānanti,	33	
PA_mn_77:33.17	avimuttaṁ vā cittaṁ ‘avimuttaṁ cittan’ti pajānanti.	33	
PA_mn_77:33.18_0	Seyyathāpi, udāyi, itthī vā puriso vā daharo yuvā maṇḍanakajātiko ādāse vā parisuddhe	33	
PA_mn_77:33.18_1	pariyodāte acche vā udakapatte sakaṁ mukhanimittaṁ paccavekkhamāno sakaṇikaṁ vā ‘sakaṇikan’ti	33	
PA_mn_77:33.18_2	jāneyya, akaṇikaṁ vā ‘akaṇikan’ti jāneyya;	33	
PA_mn_77:33.19	evameva kho, udāyi, akkhātā mayā sāvakānaṁ paṭipadā, yathāpaṭipannā me sāvakā parasattānaṁ parapuggalānaṁ cetasā ceto paricca pajānanti—	33	
PA_mn_77:33.20	sarāgaṁ vā cittaṁ ‘sarāgaṁ cittan’ti pajānanti,	33	
PA_mn_77:33.21	vītarāgaṁ vā cittaṁ …pe…	33	
PA_mn_77:33.22	sadosaṁ vā cittaṁ …	33	
PA_mn_77:33.23	vītadosaṁ vā cittaṁ …	33	
PA_mn_77:33.24	samohaṁ vā cittaṁ …	33	
PA_mn_77:33.25	vītamohaṁ vā cittaṁ …	33	
PA_mn_77:33.26	saṅkhittaṁ vā cittaṁ …	33	
PA_mn_77:33.27	vikkhittaṁ vā cittaṁ …	33	
PA_mn_77:33.28	mahaggataṁ vā cittaṁ …	33	
PA_mn_77:33.29	amahaggataṁ vā cittaṁ …	33	
PA_mn_77:33.30	sauttaraṁ vā cittaṁ …	33	
PA_mn_77:33.31	anuttaraṁ vā cittaṁ …	33	
PA_mn_77:33.32	samāhitaṁ vā cittaṁ …	33	
PA_mn_77:33.33	asamāhitaṁ vā cittaṁ …	33	
PA_mn_77:33.34	vimuttaṁ vā cittaṁ …	33	
PA_mn_77:33.35	avimuttaṁ vā cittaṁ ‘avimuttaṁ cittan’ti pajānanti.	33	
PA_mn_77:33.36	Tatra ca pana me sāvakā bahū abhiññāvosānapāramippattā viharanti.	33	
PA_mn_77:34.1_0	Puna caparaṁ, udāyi, akkhātā mayā sāvakānaṁ paṭipadā, yathāpaṭipannā me sāvakā anekavihitaṁ	34	
PA_mn_77:34.1_1	pubbenivāsaṁ anussaranti, seyyathidaṁ—ekampi jātiṁ dvepi jātiyo tissopi jātiyo catassopi	34	
PA_mn_77:34.1_2	jātiyo pañcapi jātiyo dasapi jātiyo vīsampi jātiyo tiṁsampi jātiyo cattālīsampi jātiyo	34	
PA_mn_77:34.1_3	paññāsampi jātiyo jātisatampi jātisahassampi jātisatasahassampi, anekepi saṁvaṭṭakappe	34	
PA_mn_77:34.1_4	anekepi vivaṭṭakappe anekepi saṁvaṭṭavivaṭṭakappe: ‘amutrāsiṁ evaṁnāmo evaṅgotto	34	
PA_mn_77:34.1_5	evaṁvaṇṇo evamāhāro evaṁsukhadukkhappaṭisaṁvedī evamāyupariyanto, so tato cuto amutra	34	
PA_mn_77:34.1_6	udapādiṁ; tatrāpāsiṁ evaṁnāmo evaṅgotto evaṁvaṇṇo evamāhāro evaṁsukhadukkhappaṭisaṁvedī	34	
PA_mn_77:34.1_7	evamāyupariyanto, so tato cuto idhūpapanno’ti. Iti sākāraṁ sauddesaṁ anekavihitaṁ	34	
PA_mn_77:34.1_8	pubbenivāsaṁ anussarati.	34	
PA_mn_77:34.2_0	Seyyathāpi, udāyi, puriso sakamhā gāmā aññaṁ gāmaṁ gaccheyya, tamhāpi gāmā aññaṁ	34	
PA_mn_77:34.2_1	gāmaṁ gaccheyya; so tamhā gāmā sakaṁyeva gāmaṁ paccāgaccheyya; tassa evamassa: ‘ahaṁ	34	
PA_mn_77:34.2_2	kho sakamhā gāmā aññaṁ gāmaṁ agacchiṁ, tatra evaṁ aṭṭhāsiṁ evaṁ nisīdiṁ evaṁ abhāsiṁ	34	
PA_mn_77:34.2_3	evaṁ tuṇhī ahosiṁ; tamhāpi gāmā amuṁ gāmaṁ agacchiṁ, tatrāpi evaṁ aṭṭhāsiṁ evaṁ nisīdiṁ	34	
PA_mn_77:34.2_4	evaṁ abhāsiṁ evaṁ tuṇhī ahosiṁ, somhi tamhā gāmā sakaṁyeva gāmaṁ paccāgato’ti.	34	
PA_mn_77:34.3_0	Evameva kho, udāyi, akkhātā mayā sāvakānaṁ paṭipadā, yathāpaṭipannā me sāvakā anekavihitaṁ	34	
PA_mn_77:34.3_1	pubbenivāsaṁ anussaranti, seyyathidaṁ—ekampi jātiṁ …pe… iti sākāraṁ sauddesaṁ anekavihitaṁ	34	
PA_mn_77:34.3_2	pubbenivāsaṁ anussaranti.	34	
PA_mn_77:34.4	Tatra ca pana me sāvakā bahū abhiññāvosānapāramippattā viharanti.	34	
PA_mn_77:35.1_0	Puna caparaṁ, udāyi, akkhātā mayā sāvakānaṁ paṭipadā, yathāpaṭipannā me sāvakā dibbena	35	
PA_mn_77:35.1_1	cakkhunā visuddhena atikkantamānusakena satte passanti cavamāne upapajjamāne hīne	35	
PA_mn_77:35.1_2	paṇīte suvaṇṇe dubbaṇṇe sugate duggate yathākammūpage satte pajānanti: ‘ime vata	35	
PA_mn_77:35.1_3	bhonto sattā kāyaduccaritena samannāgatā vacīduccaritena samannāgatā manoduccaritena	35	
PA_mn_77:35.1_4	samannāgatā ariyānaṁ upavādakā micchādiṭṭhikā micchādiṭṭhikammasamādānā, te kāyassa	35	
PA_mn_77:35.1_5	bhedā paraṁ maraṇā apāyaṁ duggatiṁ vinipātaṁ nirayaṁ upapannā; ime vā pana bhonto	35	
PA_mn_77:35.1_6	sattā kāyasucaritena samannāgatā vacīsucaritena samannāgatā manosucaritena samannāgatā	35	
PA_mn_77:35.1_7	ariyānaṁ anupavādakā sammādiṭṭhikā sammādiṭṭhikammasamādānā, te kāyassa bhedā paraṁ	35	
PA_mn_77:35.1_8	maraṇā sugatiṁ saggaṁ lokaṁ upapannā’ti. Iti dibbena cakkhunā visuddhena atikkantamānusakena	35	
PA_mn_77:35.1_9	satte passanti cavamāne upapajjamāne hīne paṇīte suvaṇṇe dubbaṇṇe sugate duggate	35	
PA_mn_77:35.1_10	yathākammūpage satte pajānanti.	35	
PA_mn_77:35.2	Seyyathāpi, udāyi, dve agārā sadvārā. Tatra cakkhumā puriso majjhe ṭhito passeyya manusse gehaṁ pavisantepi nikkhamantepi anucaṅkamantepi anuvicarantepi;	35	
PA_mn_77:35.3_0	evameva kho, udāyi, akkhātā mayā sāvakānaṁ paṭipadā, yathāpaṭipannā me sāvakā dibbena	35	
PA_mn_77:35.3_1	cakkhunā visuddhena atikkantamānusakena satte passanti cavamāne upapajjamāne hīne	35	
PA_mn_77:35.3_2	paṇīte suvaṇṇe dubbaṇṇe sugate duggate yathākammūpage satte pajānanti …pe…	35	
PA_mn_77:35.4	tatra ca pana me sāvakā bahū abhiññāvosānapāramippattā viharanti.	35	
PA_mn_77:36.1_0	Puna caparaṁ, udāyi, akkhātā mayā sāvakānaṁ paṭipadā, yathāpaṭipannā me sāvakā āsavānaṁ	36	
PA_mn_77:36.1_1	khayā anāsavaṁ cetovimuttiṁ paññāvimuttiṁ diṭṭheva dhamme sayaṁ abhiññā sacchikatvā	36	
PA_mn_77:36.1_2	upasampajja viharanti.	36	
PA_mn_77:36.2_0	Seyyathāpi, udāyi, pabbatasaṅkhepe udakarahado accho vippasanno anāvilo, tattha cakkhumā	36	
PA_mn_77:36.2_1	puriso tīre ṭhito passeyya sippisambukampi sakkharakaṭhalampi macchagumbampi carantampi	36	
PA_mn_77:36.2_2	tiṭṭhantampi. Tassa evamassa: ‘ayaṁ kho udakarahado accho vippasanno anāvilo, tatrime	36	
PA_mn_77:36.2_3	sippisambukāpi sakkharakaṭhalāpi macchagumbāpi carantipi tiṭṭhantipī’ti.	36	
PA_mn_77:36.3_0	Evameva kho, udāyi, akkhātā mayā sāvakānaṁ paṭipadā, yathāpaṭipannā me sāvakā āsavānaṁ	36	
PA_mn_77:36.3_1	khayā anāsavaṁ cetovimuttiṁ paññāvimuttiṁ diṭṭheva dhamme sayaṁ abhiññā sacchikatvā	36	
PA_mn_77:36.3_2	upasampajja viharanti.	36	
PA_mn_77:36.4	Tatra ca pana me sāvakā bahū abhiññāvosānapāramippattā viharanti.	36	
PA_mn_77:37.1	Ayaṁ kho, udāyi, pañcamo dhammo yena mama sāvakā sakkaronti garuṁ karonti mānenti pūjenti, sakkatvā garuṁ katvā upanissāya viharanti.	37	
PA_mn_77:38.1	Ime kho, udāyi, pañca dhammā yehi mamaṁ sāvakā sakkaronti garuṁ karonti mānenti pūjenti, sakkatvā garuṁ katvā upanissāya viharantī”ti.	38	
PA_mn_77:38.2	Idamavoca bhagavā.	38	
PA_mn_77:38.3	Attamano sakuludāyī paribbājako bhagavato bhāsitaṁ abhinandīti.	38	
PA_mn_77:38.4	Mahāsakuludāyisuttaṁ niṭṭhitaṁ sattamaṁ.	38	
