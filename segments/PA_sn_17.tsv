segmentnr	original	folio	analyzed
PA_sn_17:1.0.1	Saṁyutta Nikāya 17.1	1	
PA_sn_17:1.0.2	1. Paṭhamavagga	1	
PA_sn_17:1.0.3	Dāruṇasutta	1	
PA_sn_17:1.1.1	Evaṁ me sutaṁ—	1	
PA_sn_17:1.1.2	ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme.	1	
PA_sn_17:1.1.3	Tatra kho bhagavā bhikkhū āmantesi:	1	
PA_sn_17:1.1.4	“bhikkhavo”ti.	1	
PA_sn_17:1.1.5	“Bhadante”ti te bhikkhū bhagavato paccassosuṁ.	1	
PA_sn_17:1.1.6	Bhagavā etadavoca:	1	
PA_sn_17:1.2.1	“Dāruṇo, bhikkhave, lābhasakkārasiloko kaṭuko pharuso antarāyiko anuttarassa yogakkhemassa adhigamāya.	1	
PA_sn_17:1.2.2	Tasmātiha, bhikkhave, evaṁ sikkhitabbaṁ:	1	
PA_sn_17:1.2.3	‘uppannaṁ lābhasakkārasilokaṁ pajahissāma, na ca no uppanno lābhasakkārasiloko cittaṁ pariyādāya ṭhassatī’ti.	1	
PA_sn_17:1.2.4	Evañhi vo, bhikkhave, sikkhitabban”ti.	1	
PA_sn_17:1.2.5	Paṭhamaṁ.	1	
PA_sn_17:2.0.1	Saṁyutta Nikāya 17.2	2	
PA_sn_17:2.0.2	1. Paṭhamavagga	2	
PA_sn_17:2.0.3	Baḷisasutta	2	
PA_sn_17:2.1.1	Sāvatthiyaṁ viharati.	2	
PA_sn_17:2.1.2	“Dāruṇo, bhikkhave, lābhasakkārasiloko kaṭuko pharuso antarāyiko anuttarassa yogakkhemassa adhigamāya.	2	
PA_sn_17:2.1.3	Seyyathāpi, bhikkhave, bāḷisiko āmisagataṁ baḷisaṁ gambhīre udakarahade pakkhipeyya.	2	
PA_sn_17:2.1.4	Tamenaṁ aññataro āmisacakkhu maccho gileyya.	2	
PA_sn_17:2.1.5	Evañhi so, bhikkhave, maccho gilabaḷiso bāḷisikassa anayaṁ āpanno byasanaṁ āpanno yathākāmakaraṇīyo bāḷisikassa.	2	
PA_sn_17:2.2.1	Bāḷisikoti kho, bhikkhave, mārassetaṁ pāpimato adhivacanaṁ.	2	
PA_sn_17:2.2.2	Baḷisanti kho, bhikkhave, lābhasakkārasilokassetaṁ adhivacanaṁ.	2	
PA_sn_17:2.2.3_0	Yo hi koci, bhikkhave, bhikkhu uppannaṁ lābhasakkārasilokaṁ assādeti nikāmeti, ayaṁ	2	
PA_sn_17:2.2.3_1	vuccati, bhikkhave, bhikkhu gilabaḷiso mārassa anayaṁ āpanno byasanaṁ āpanno yathākāmakaraṇīyo pāpimato.	2	
PA_sn_17:2.2.4	Evaṁ dāruṇo kho, bhikkhave, lābhasakkārasiloko kaṭuko pharuso antarāyiko anuttarassa yogakkhemassa adhigamāya.	2	
PA_sn_17:2.2.5	Tasmātiha, bhikkhave, evaṁ sikkhitabbaṁ:	2	
PA_sn_17:2.2.6	‘uppannaṁ lābhasakkārasilokaṁ pajahissāma, na ca no uppanno lābhasakkārasiloko cittaṁ pariyādāya ṭhassatī’ti.	2	
PA_sn_17:2.2.7	Evañhi vo, bhikkhave, sikkhitabban”ti.	2	
PA_sn_17:2.2.8	Dutiyaṁ.	2	
PA_sn_17:3.0.1	Saṁyutta Nikāya 17.3	3	
PA_sn_17:3.0.2	1. Paṭhamavagga	3	
PA_sn_17:3.0.3	Kummasutta	3	
PA_sn_17:3.1.1	Sāvatthiyaṁ viharati.	3	
PA_sn_17:3.1.2	“Dāruṇo, bhikkhave, lābhasakkārasiloko …pe… adhigamāya.	3	
PA_sn_17:3.1.3	Bhūtapubbaṁ, bhikkhave, aññatarasmiṁ udakarahade mahākummakulaṁ ciranivāsi ahosi.	3	
PA_sn_17:3.1.4	Atha kho, bhikkhave, aññataro kummo aññataraṁ kummaṁ etadavoca:	3	
PA_sn_17:3.1.5	‘mā kho tvaṁ, tāta kumma, etaṁ padesaṁ agamāsī’ti.	3	
PA_sn_17:3.1.6	Agamāsi kho, bhikkhave, so kummo taṁ padesaṁ.	3	
PA_sn_17:3.1.7	Tamenaṁ luddo papatāya vijjhi.	3	
PA_sn_17:3.1.8	Atha kho, bhikkhave, so kummo yena so kummo tenupasaṅkami.	3	
PA_sn_17:3.1.9	Addasā kho, bhikkhave, so kummo taṁ kummaṁ dūratova āgacchantaṁ.	3	
PA_sn_17:3.1.10	Disvāna taṁ kummaṁ etadavoca:	3	
PA_sn_17:3.1.11	‘kacci tvaṁ, tāta kumma, na taṁ padesaṁ agamāsī’ti?	3	
PA_sn_17:3.1.12	‘Agamāsiṁ khvāhaṁ, tāta kumma, taṁ padesan’ti.	3	
PA_sn_17:3.1.13	‘Kacci panāsi, tāta kumma, akkhato anupahato’ti?	3	
PA_sn_17:3.1.14	‘Akkhato khomhi, tāta kumma, anupahato, atthi ca me idaṁ suttakaṁ piṭṭhito piṭṭhito anubandhan’ti.	3	
PA_sn_17:3.1.15	‘Tagghasi, tāta kumma, khato, taggha upahato.	3	
PA_sn_17:3.1.16	Etena hi te, tāta kumma, suttakena pitaro ca pitāmahā ca anayaṁ āpannā byasanaṁ āpannā.	3	
PA_sn_17:3.1.17	Gaccha dāni tvaṁ, tāta kumma, na dāni tvaṁ amhākan’ti.	3	
PA_sn_17:3.2.1	Luddoti kho, bhikkhave, mārassetaṁ pāpimato adhivacanaṁ.	3	
PA_sn_17:3.2.2	Papatāti kho, bhikkhave, lābhasakkārasilokassetaṁ adhivacanaṁ.	3	
PA_sn_17:3.2.3	Suttakanti kho, bhikkhave, nandīrāgassetaṁ adhivacanaṁ.	3	
PA_sn_17:3.2.4	Yo hi koci, bhikkhave, bhikkhu uppannaṁ lābhasakkārasilokaṁ assādeti nikāmeti—	3	
PA_sn_17:3.2.5	ayaṁ vuccati, bhikkhave, bhikkhu giddho papatāya anayaṁ āpanno byasanaṁ āpanno yathākāmakaraṇīyo pāpimato.	3	
PA_sn_17:3.2.6	Evaṁ dāruṇo kho, bhikkhave, lābhasakkārasiloko …pe…	3	
PA_sn_17:3.2.7	evañhi vo, bhikkhave, sikkhitabban”ti.	3	
PA_sn_17:3.2.8	Tatiyaṁ.	3	
PA_sn_17:4.0.1	Saṁyutta Nikāya 17.4	4	
PA_sn_17:4.0.2	1. Paṭhamavagga	4	
PA_sn_17:4.0.3	Dīghalomikasutta	4	
PA_sn_17:4.1.1	Sāvatthiyaṁ viharati.	4	
PA_sn_17:4.1.2	“Dāruṇo, bhikkhave, lābhasakkārasiloko …pe… adhigamāya.	4	
PA_sn_17:4.1.3	Seyyathāpi, bhikkhave, dīghalomikā eḷakā kaṇṭakagahanaṁ paviseyya.	4	
PA_sn_17:4.1.4	Sā tatra tatra sajjeyya, tatra tatra gayheyya, tatra tatra bajjheyya, tatra tatra anayabyasanaṁ āpajjeyya.	4	
PA_sn_17:4.1.5	Evameva kho, bhikkhave, idhekacco bhikkhu lābhasakkārasilokena abhibhūto pariyādiṇṇacitto pubbaṇhasamayaṁ nivāsetvā pattacīvaramādāya gāmaṁ vā nigamaṁ vā piṇḍāya pavisati.	4	
PA_sn_17:4.1.6	So tatra tatra sajjati, tatra tatra gayhati, tatra tatra bajjhati, tatra tatra anayabyasanaṁ āpajjati.	4	
PA_sn_17:4.1.7	Evaṁ dāruṇo kho, bhikkhave, lābhasakkārasiloko …pe…	4	
PA_sn_17:4.1.8	evañhi vo, bhikkhave, sikkhitabban”ti.	4	
PA_sn_17:4.1.9	Catutthaṁ.	4	
PA_sn_17:5.0.1	Saṁyutta Nikāya 17.5	5	
PA_sn_17:5.0.2	1. Paṭhamavagga	5	
PA_sn_17:5.0.3	Mīḷhakasutta	5	
PA_sn_17:5.1.1	Sāvatthiyaṁ viharati.	5	
PA_sn_17:5.1.2	“Dāruṇo, bhikkhave, lābhasakkārasiloko …pe… adhigamāya.	5	
PA_sn_17:5.1.3	Seyyathāpi, bhikkhave, mīḷhakā gūthādī gūthapūrā puṇṇā gūthassa. Purato cassa mahāgūthapuñjo.	5	
PA_sn_17:5.1.4	Sā tena aññā mīḷhakā atimaññeyya:	5	
PA_sn_17:5.1.5	‘ahamhi gūthādī gūthapūrā puṇṇā gūthassa, purato ca myāyaṁ mahāgūthapuñjo’ti.	5	
PA_sn_17:5.1.6	Evameva kho, bhikkhave, idhekacco bhikkhu lābhasakkārasilokena abhibhūto pariyādiṇṇacitto pubbaṇhasamayaṁ nivāsetvā pattacīvaramādāya gāmaṁ vā nigamaṁ vā piṇḍāya pavisati.	5	
PA_sn_17:5.1.7	So tattha bhuttāvī ca hoti yāvadattho, nimantito ca svātanāya, piṇḍapāto cassa pūro.	5	
PA_sn_17:5.1.8	So ārāmaṁ gantvā bhikkhugaṇassa majjhe vikatthati:	5	
PA_sn_17:5.1.9_0	‘bhuttāvī camhi yāvadattho, nimantito camhi svātanāya, piṇḍapāto ca myāyaṁ pūro,	5	
PA_sn_17:5.1.9_1	lābhī camhi cīvarapiṇḍapātasenāsanagilānappaccayabhesajjaparikkhārānaṁ, ime panaññe	5	
PA_sn_17:5.1.9_2	bhikkhū appapuññā appesakkhā na lābhino cīvarapiṇḍapātasenāsanagilānappaccayabhesajjaparikkhārānan’ti.	5	
PA_sn_17:5.1.10	So tena lābhasakkārasilokena abhibhūto pariyādiṇṇacitto aññe pesale bhikkhū atimaññati.	5	
PA_sn_17:5.1.11	Tañhi tassa, bhikkhave, moghapurisassa hoti dīgharattaṁ ahitāya dukkhāya.	5	
PA_sn_17:5.1.12	Evaṁ dāruṇo kho, bhikkhave, lābhasakkārasiloko …pe…	5	
PA_sn_17:5.1.13	evañhi vo bhikkhave, sikkhitabban”ti.	5	
PA_sn_17:5.1.14	Pañcamaṁ.	5	
PA_sn_17:6.0.1	Saṁyutta Nikāya 17.6	6	
PA_sn_17:6.0.2	1. Paṭhamavagga	6	
PA_sn_17:6.0.3	Asanisutta	6	
PA_sn_17:6.1.1	Sāvatthiyaṁ viharati.	6	
PA_sn_17:6.1.2	“Dāruṇo, bhikkhave, lābhasakkārasiloko …pe… adhigamāya.	6	
PA_sn_17:6.1.3	Kaṁ, bhikkhave, asanivicakkaṁ āgacchatu, sekhaṁ appattamānasaṁ lābhasakkārasiloko anupāpuṇātu.	6	
PA_sn_17:6.2.1	Asanivicakkanti kho, bhikkhave, lābhasakkārasilokassetaṁ adhivacanaṁ.	6	
PA_sn_17:6.2.2	Evaṁ dāruṇo kho, bhikkhave, lābhasakkārasiloko …pe…	6	
PA_sn_17:6.2.3	evañhi vo, bhikkhave, sikkhitabban”ti.	6	
PA_sn_17:6.2.4	Chaṭṭhaṁ.	6	
PA_sn_17:7.0.1	Saṁyutta Nikāya 17.7	7	
PA_sn_17:7.0.2	1. Paṭhamavagga	7	
PA_sn_17:7.0.3	Diddhasutta	7	
PA_sn_17:7.1.1	Sāvatthiyaṁ viharati.	7	
PA_sn_17:7.1.2	“Dāruṇo, bhikkhave, lābhasakkārasiloko …pe… adhigamāya.	7	
PA_sn_17:7.1.3	Kaṁ, bhikkhave, diddhagatena visallena sallena vijjhatu, sekhaṁ appattamānasaṁ lābhasakkārasiloko anupāpuṇātu.	7	
PA_sn_17:7.2.1	Sallanti kho, bhikkhave, lābhasakkārasilokassetaṁ adhivacanaṁ.	7	
PA_sn_17:7.2.2	Evaṁ dāruṇo kho, bhikkhave, lābhasakkārasiloko …pe…	7	
PA_sn_17:7.2.3	evañhi vo, bhikkhave, sikkhitabban”ti.	7	
PA_sn_17:7.2.4	Sattamaṁ.	7	
PA_sn_17:8.0.1	Saṁyutta Nikāya 17.8	8	
PA_sn_17:8.0.2	1. Paṭhamavagga	8	
PA_sn_17:8.0.3	Siṅgālasutta	8	
PA_sn_17:8.1.1	Sāvatthiyaṁ viharati.	8	
PA_sn_17:8.1.2	“Dāruṇo, bhikkhave, lābhasakkārasiloko …pe… adhigamāya.	8	
PA_sn_17:8.1.3	Assuttha no tumhe, bhikkhave, rattiyā paccūsasamayaṁ jarasiṅgālassa vassamānassā”ti?	8	
PA_sn_17:8.1.4	“Evaṁ, bhante”.	8	
PA_sn_17:8.1.5	“Eso kho, bhikkhave, jarasiṅgālo ukkaṇḍakena nāma rogajātena phuṭṭho neva bilagato ramati, na rukkhamūlagato ramati, na ajjhokāsagato ramati;	8	
PA_sn_17:8.1.6	yena yena gacchati, yattha yattha tiṭṭhati, yattha yattha nisīdati, yattha yattha nipajjati; tattha tattha anayabyasanaṁ āpajjati.	8	
PA_sn_17:8.1.7	Evameva kho, bhikkhave, idhekacco bhikkhu lābhasakkārasilokena abhibhūto pariyādiṇṇacitto neva suññāgāragato ramati, na rukkhamūlagato ramati, na ajjhokāsagato ramati;	8	
PA_sn_17:8.1.8	yena yena gacchati, yattha yattha tiṭṭhati, yattha yattha nisīdati, yattha yattha nipajjati; tattha tattha anayabyasanaṁ āpajjati.	8	
PA_sn_17:8.1.9	Evaṁ dāruṇo kho, bhikkhave, lābhasakkārasiloko …pe…	8	
PA_sn_17:8.1.10	evañhi vo, bhikkhave, sikkhitabban”ti.	8	
PA_sn_17:8.1.11	Aṭṭhamaṁ.	8	
PA_sn_17:9.0.1	Saṁyutta Nikāya 17.9	9	
PA_sn_17:9.0.2	1. Paṭhamavagga	9	
PA_sn_17:9.0.3	Verambhasutta	9	
PA_sn_17:9.1.1	Sāvatthiyaṁ viharati.	9	
PA_sn_17:9.1.2	“Dāruṇo, bhikkhave, lābhasakkārasiloko …pe… adhigamāya.	9	
PA_sn_17:9.1.3	Upari, bhikkhave, ākāse verambhā nāma vātā vāyanti.	9	
PA_sn_17:9.1.4	Tattha yo pakkhī gacchati tamenaṁ verambhā vātā khipanti.	9	
PA_sn_17:9.1.5	Tassa verambhavātakkhittassa aññeneva pādā gacchanti, aññena pakkhā gacchanti, aññena sīsaṁ gacchati, aññena kāyo gacchati.	9	
PA_sn_17:9.1.6_0	Evameva kho, bhikkhave, idhekacco bhikkhu lābhasakkārasilokena abhibhūto pariyādiṇṇacitto	9	
PA_sn_17:9.1.6_1	pubbaṇhasamayaṁ nivāsetvā pattacīvaramādāya gāmaṁ vā nigamaṁ vā piṇḍāya pavisati	9	
PA_sn_17:9.1.6_2	arakkhiteneva kāyena arakkhitāya vācāya arakkhitena cittena, anupaṭṭhitāya satiyā,	9	
PA_sn_17:9.1.6_3	asaṁvutehi indriyehi.	9	
PA_sn_17:9.1.7	So tattha passati mātugāmaṁ dunnivatthaṁ vā duppārutaṁ vā.	9	
PA_sn_17:9.1.8	Tassa mātugāmaṁ disvā dunnivatthaṁ vā duppārutaṁ vā rāgo cittaṁ anuddhaṁseti.	9	
PA_sn_17:9.1.9	So rāgānuddhaṁsitena cittena sikkhaṁ paccakkhāya hīnāyāvattati.	9	
PA_sn_17:9.1.10	Tassa aññe cīvaraṁ haranti, aññe pattaṁ haranti, aññe nisīdanaṁ haranti, aññe sūcigharaṁ haranti, verambhavātakkhittasseva sakuṇassa.	9	
PA_sn_17:9.1.11	Evaṁ dāruṇo kho, bhikkhave, lābhasakkārasiloko …pe…	9	
PA_sn_17:9.1.12	evañhi vo, bhikkhave, sikkhitabban”ti.	9	
PA_sn_17:9.1.13	Navamaṁ.	9	
PA_sn_17:10.0.1	Saṁyutta Nikāya 17.10	10	
PA_sn_17:10.0.2	1. Paṭhamavagga	10	
PA_sn_17:10.0.3	Sagāthakasutta	10	
PA_sn_17:10.1.1	Sāvatthiyaṁ viharati.	10	
PA_sn_17:10.1.2	“Dāruṇo, bhikkhave, lābhasakkārasiloko …pe… adhigamāya.	10	
PA_sn_17:10.1.3	Idhāhaṁ, bhikkhave, ekaccaṁ puggalaṁ passāmi sakkārena abhibhūtaṁ pariyādiṇṇacittaṁ, kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapannaṁ.	10	
PA_sn_17:10.1.4	Idha panāhaṁ, bhikkhave, ekaccaṁ puggalaṁ passāmi asakkārena abhibhūtaṁ pariyādiṇṇacittaṁ, kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapannaṁ.	10	
PA_sn_17:10.1.5_0	Idha panāhaṁ, bhikkhave, ekaccaṁ puggalaṁ passāmi sakkārena ca asakkārena ca tadubhayena	10	
PA_sn_17:10.1.5_1	abhibhūtaṁ pariyādiṇṇacittaṁ, kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapannaṁ.	10	
PA_sn_17:10.1.6	Evaṁ dāruṇo kho, bhikkhave, lābhasakkārasiloko …pe…	10	
PA_sn_17:10.1.7	evañhi vo, bhikkhave, sikkhitabban”ti.	10	
PA_sn_17:10.2.1	Idamavoca bhagavā.	10	
PA_sn_17:10.2.2	Idaṁ vatvāna sugato athāparaṁ etadavoca satthā:	10	
PA_sn_17:10.3.1	“Yassa sakkariyamānassa,	10	
PA_sn_17:10.3.2	asakkārena cūbhayaṁ;	10	
PA_sn_17:10.3.3	Samādhi na vikampati,	10	
PA_sn_17:10.3.4	appamāṇavihārino.	10	
PA_sn_17:10.4.1	Taṁ jhāyinaṁ sātatikaṁ,	10	
PA_sn_17:10.4.2	sukhumaṁ diṭṭhivipassakaṁ;	10	
PA_sn_17:10.4.3	Upādānakkhayārāmaṁ,	10	
PA_sn_17:10.4.4	āhu sappuriso itī”ti.	10	
PA_sn_17:10.4.5	Dasamaṁ.	10	
PA_sn_17:10.4.6	Paṭhamo vaggo.	10	
PA_sn_17:10.5.0	Tassuddānaṁ	10	
PA_sn_17:10.5.1	Dāruṇo baḷisaṁ kummaṁ,	10	
PA_sn_17:10.5.2	dīghalomi ca mīḷhakaṁ;	10	
PA_sn_17:10.5.3	Asani diddhaṁ siṅgālaṁ,	10	
PA_sn_17:10.5.4	verambhena sagāthakanti.	10	
PA_sn_17:11.0.1	Saṁyutta Nikāya 17.11	11	
PA_sn_17:11.0.2	2. Dutiyavagga	11	
PA_sn_17:11.0.3	Suvaṇṇapātisutta	11	
PA_sn_17:11.1.1	Sāvatthiyaṁ viharati.	11	
PA_sn_17:11.1.2	“Dāruṇo, bhikkhave, lābhasakkārasiloko …pe… adhigamāya.	11	
PA_sn_17:11.1.3	Idhāhaṁ, bhikkhave, ekaccaṁ puggalaṁ evaṁ cetasā ceto paricca pajānāmi:	11	
PA_sn_17:11.1.4	‘na cāyamāyasmā suvaṇṇapātiyāpi rūpiyacuṇṇaparipūrāya hetu sampajānamusā bhāseyyā’ti.	11	
PA_sn_17:11.1.5	Tamenaṁ passāmi aparena samayena lābhasakkārasilokena abhibhūtaṁ pariyādiṇṇacittaṁ sampajānamusā bhāsantaṁ.	11	
PA_sn_17:11.1.6	Evaṁ dāruṇo kho, bhikkhave, lābhasakkārasiloko …pe…	11	
PA_sn_17:11.1.7	evañhi vo, bhikkhave, sikkhitabban”ti.	11	
PA_sn_17:11.1.8	Paṭhamaṁ.	11	
PA_sn_17:12.0.1	Saṁyutta Nikāya 17.12	12	
PA_sn_17:12.0.2	2. Dutiyavagga	12	
PA_sn_17:12.0.3	Rūpiyapātisutta	12	
PA_sn_17:12.1.1	Sāvatthiyaṁ viharati.	12	
PA_sn_17:12.1.2	“Dāruṇo, bhikkhave, lābhasakkārasiloko …pe…	12	
PA_sn_17:12.1.3	idhāhaṁ, bhikkhave, ekaccaṁ puggalaṁ evaṁ cetasā ceto paricca pajānāmi:	12	
PA_sn_17:12.1.4	‘na cāyamāyasmā rūpiyapātiyāpi suvaṇṇacuṇṇaparipūrāya hetu sampajānamusā bhāseyyā’ti.	12	
PA_sn_17:12.1.5	Tamenaṁ passāmi aparena samayena lābhasakkārasilokena abhibhūtaṁ pariyādiṇṇacittaṁ sampajānamusā bhāsantaṁ.	12	
PA_sn_17:12.1.6	Evaṁ dāruṇo kho, bhikkhave, lābhasakkārasiloko …pe…	12	
PA_sn_17:12.1.7	evañhi vo, bhikkhave, sikkhitabban”ti.	12	
PA_sn_17:12.1.8	Dutiyaṁ.	12	
PA_sn_17:13-20.0.1	Saṁyutta Nikāya 17.13–20	13-20	
PA_sn_17:13-20.0.2	2. Dutiyavagga	13-20	
PA_sn_17:13-20.0.3	Suvaṇṇanikkhasuttādiaṭṭhaka	13-20	
PA_sn_17:13-20.1.1	Sāvatthiyaṁ viharati.	13-20	
PA_sn_17:13-20.1.2	“Idhāhaṁ, bhikkhave, ekaccaṁ puggalaṁ evaṁ cetasā ceto paricca pajānāmi:	13-20	
PA_sn_17:13-20.1.3	‘na cāyamāyasmā suvaṇṇanikkhassāpi hetu …pe…	13-20	
PA_sn_17:13-20.1.4	suvaṇṇanikkhasatassāpi hetu …	13-20	
PA_sn_17:13-20.1.5	siṅgīnikkhassāpi hetu …	13-20	
PA_sn_17:13-20.1.6	siṅgīnikkhasatassāpi hetu …	13-20	
PA_sn_17:13-20.1.7	pathaviyāpi jātarūpaparipūrāya hetu …	13-20	
PA_sn_17:13-20.1.8	āmisakiñcikkhahetupi …	13-20	
PA_sn_17:13-20.1.9	jīvitahetupi …	13-20	
PA_sn_17:13-20.1.10	janapadakalyāṇiyāpi hetu sampajānamusā bhāseyyā’ti.	13-20	
PA_sn_17:13-20.1.11	Tamenaṁ passāmi aparena samayena lābhasakkārasilokena abhibhūtaṁ pariyādiṇṇacittaṁ sampajānamusā bhāsantaṁ.	13-20	
PA_sn_17:13-20.1.12	Evaṁ dāruṇo kho, bhikkhave, lābhasakkārasiloko …pe…	13-20	
PA_sn_17:13-20.1.13	evañhi vo, bhikkhave, sikkhitabban”ti.	13-20	
PA_sn_17:13-20.1.14	Dasamaṁ.	13-20	
PA_sn_17:13-20.1.15	Dutiyo vaggo.	13-20	
PA_sn_17:13-20.2.0	Tassuddānaṁ	13-20	
PA_sn_17:13-20.2.1	Dve pāti dve suvaṇṇā ca,	13-20	
PA_sn_17:13-20.2.2	Siṅgīhi apare duve;	13-20	
PA_sn_17:13-20.2.3	Pathavī kiñcikkhajīvitaṁ,	13-20	
PA_sn_17:13-20.2.4	Janapadakalyāṇiyā dasāti.	13-20	
PA_sn_17:21.0.1	Saṁyutta Nikāya 17.21	21	
PA_sn_17:21.0.2	3. Tatiyavagga	21	
PA_sn_17:21.0.3	Mātugāmasutta	21	
PA_sn_17:21.1.1	Sāvatthiyaṁ viharati.	21	
PA_sn_17:21.1.2	“Dāruṇo, bhikkhave, lābhasakkārasiloko …pe…	21	
PA_sn_17:21.1.3	na tassa, bhikkhave, mātugāmo eko ekassa cittaṁ pariyādāya tiṭṭhati yassa lābhasakkārasiloko cittaṁ pariyādāya tiṭṭhati.	21	
PA_sn_17:21.1.4	Evaṁ dāruṇo kho, bhikkhave, lābhasakkārasiloko …pe…	21	
PA_sn_17:21.1.5	evañhi vo, bhikkhave, sikkhitabban”ti.	21	
PA_sn_17:21.1.6	Paṭhamaṁ.	21	
PA_sn_17:22.0.1	Saṁyutta Nikāya 17.22	22	
PA_sn_17:22.0.2	3. Tatiyavagga	22	
PA_sn_17:22.0.3	Kalyāṇīsutta	22	
PA_sn_17:22.1.1	Sāvatthiyaṁ viharati.	22	
PA_sn_17:22.1.2	“Dāruṇo, bhikkhave, lābhasakkārasiloko …pe…	22	
PA_sn_17:22.1.3	na tassa, bhikkhave, janapadakalyāṇī ekā ekassa cittaṁ pariyādāya tiṭṭhati yassa lābhasakkārasiloko cittaṁ pariyādāya tiṭṭhati.	22	
PA_sn_17:22.1.4	Evaṁ dāruṇo kho, bhikkhave, lābhasakkārasiloko …pe…	22	
PA_sn_17:22.1.5	evañhi vo, bhikkhave, sikkhitabban”ti.	22	
PA_sn_17:22.1.6	Dutiyaṁ.	22	
PA_sn_17:23.0.1	Saṁyutta Nikāya 17.23	23	
PA_sn_17:23.0.2	3. Tatiyavagga	23	
PA_sn_17:23.0.3	Ekaputtakasutta	23	
PA_sn_17:23.1.1	Sāvatthiyaṁ viharati.	23	
PA_sn_17:23.1.2	“Dāruṇo, bhikkhave, lābhasakkārasiloko …pe…	23	
PA_sn_17:23.1.3	saddhā, bhikkhave, upāsikā ekaputtakaṁ piyaṁ manāpaṁ evaṁ sammā āyācamānā āyāceyya:	23	
PA_sn_17:23.1.4	‘tādiso, tāta, bhavāhi yādiso citto ca gahapati hatthako ca āḷavako’ti.	23	
PA_sn_17:23.1.5	Esā, bhikkhave, tulā etaṁ pamāṇaṁ mama sāvakānaṁ upāsakānaṁ, yadidaṁ citto ca gahapati hatthako ca āḷavako.	23	
PA_sn_17:23.1.6	Sace kho tvaṁ, tāta, agārasmā anagāriyaṁ pabbajasi;	23	
PA_sn_17:23.1.7	tādiso, tāta, bhavāhi yādisā sāriputtamoggallānāti.	23	
PA_sn_17:23.1.8	Esā, bhikkhave, tulā etaṁ pamāṇaṁ mama sāvakānaṁ bhikkhūnaṁ, yadidaṁ sāriputtamoggalānā.	23	
PA_sn_17:23.1.9	Mā ca kho tvaṁ, tāta, sekhaṁ appattamānasaṁ lābhasakkārasiloko anupāpuṇātūti.	23	
PA_sn_17:23.1.10	Tañce, bhikkhave, bhikkhuṁ sekhaṁ appattamānasaṁ lābhasakkārasiloko anupāpuṇāti, so tassa hoti antarāyāya.	23	
PA_sn_17:23.1.11	Evaṁ dāruṇo kho, bhikkhave, lābhasakkārasiloko …pe…	23	
PA_sn_17:23.1.12	evañhi vo, bhikkhave, sikkhitabban”ti.	23	
PA_sn_17:23.1.13	Tatiyaṁ.	23	
PA_sn_17:24.0.1	Saṁyutta Nikāya 17.24	24	
PA_sn_17:24.0.2	3. Tatiyavagga	24	
PA_sn_17:24.0.3	Ekadhītusutta	24	
PA_sn_17:24.1.1	Sāvatthiyaṁ viharati.	24	
PA_sn_17:24.1.2	“Dāruṇo, bhikkhave, lābhasakkārasiloko …pe…	24	
PA_sn_17:24.1.3	saddhā bhikkhave upāsikā ekaṁ dhītaraṁ piyaṁ manāpaṁ evaṁ sammā āyācamānā āyāceyya:	24	
PA_sn_17:24.1.4	‘tādisā, ayye, bhavāhi yādisā khujjuttarā ca upāsikā veḷukaṇḍakiyā ca nandamātā’ti.	24	
PA_sn_17:24.1.5	Esā, bhikkhave, tulā etaṁ pamāṇaṁ mama sāvikānaṁ upāsikānaṁ, yadidaṁ khujjuttarā ca upāsikā veḷukaṇḍakiyā ca nandamātā.	24	
PA_sn_17:24.1.6	Sace kho tvaṁ, ayye, agārasmā anagāriyaṁ pabbajasi;	24	
PA_sn_17:24.1.7	tādisā, ayye, bhavāhi yādisā khemā ca bhikkhunī uppalavaṇṇā cāti.	24	
PA_sn_17:24.1.8	Esā, bhikkhave, tulā etaṁ pamāṇaṁ mama sāvikānaṁ bhikkhunīnaṁ, yadidaṁ khemā ca bhikkhunī uppalavaṇṇā ca.	24	
PA_sn_17:24.1.9	Mā ca kho tvaṁ, ayye, sekhaṁ appattamānasaṁ lābhasakkārasiloko anupāpuṇātūti.	24	
PA_sn_17:24.1.10	Tañce, bhikkhave, bhikkhuniṁ sekhaṁ appattamānasaṁ lābhasakkārasiloko anupāpuṇāti, so tassā hoti antarāyāya.	24	
PA_sn_17:24.1.11	Evaṁ dāruṇo kho, bhikkhave, lābhasakkārasiloko …pe…	24	
PA_sn_17:24.1.12	evañhi vo, bhikkhave, sikkhitabban”ti.	24	
PA_sn_17:24.1.13	Catutthaṁ.	24	
PA_sn_17:25.0.1	Saṁyutta Nikāya 17.25	25	
PA_sn_17:25.0.2	3. Tatiyavagga	25	
PA_sn_17:25.0.3	Samaṇabrāhmaṇasutta	25	
PA_sn_17:25.1.1	Sāvatthiyaṁ viharati.	25	
PA_sn_17:25.1.2	“Ye hi keci, bhikkhave, samaṇā vā brāhmaṇā vā lābhasakkārasilokassa assādañca ādīnavañca nissaraṇañca yathābhūtaṁ nappajānanti,	25	
PA_sn_17:25.1.3_0	na me te, bhikkhave, samaṇā vā brāhmaṇā vā samaṇesu vā samaṇasammatā brāhmaṇesu vā	25	
PA_sn_17:25.1.3_1	brāhmaṇasammatā, na ca pana te āyasmantā sāmaññatthaṁ vā brahmaññatthaṁ vā diṭṭheva	25	
PA_sn_17:25.1.3_2	dhamme sayaṁ abhiññā sacchikatvā upasampajja viharanti.	25	
PA_sn_17:25.1.4	Ye ca kho keci, bhikkhave, samaṇā vā brāhmaṇā vā lābhasakkārasilokassa assādañca ādīnavañca nissaraṇañca yathābhūtaṁ pajānanti,	25	
PA_sn_17:25.1.5_0	te ca kho me, bhikkhave, samaṇā vā brāhmaṇā vā samaṇesu ceva samaṇasammatā brāhmaṇesu	25	
PA_sn_17:25.1.5_1	ca brāhmaṇasammatā, te ca panāyasmanto sāmaññatthañca brahmaññatthañca diṭṭheva dhamme	25	
PA_sn_17:25.1.5_2	sayaṁ abhiññā sacchikatvā upasampajja viharantī”ti.	25	
PA_sn_17:25.1.6	Pañcamaṁ.	25	
PA_sn_17:26.0.1	Saṁyutta Nikāya 17.26	26	
PA_sn_17:26.0.2	3. Tatiyavagga	26	
PA_sn_17:26.0.3	Dutiyasamaṇabrāhmaṇasutta	26	
PA_sn_17:26.1.1	Sāvatthiyaṁ viharati.	26	
PA_sn_17:26.1.2	“Ye hi keci, bhikkhave, samaṇā vā brāhmaṇā vā lābhasakkārasilokassa samudayañca atthaṅgamañca assādañca ādīnavañca nissaraṇañca yathābhūtaṁ nappajānanti …pe…	26	
PA_sn_17:26.1.3	pajānanti …pe…	26	
PA_sn_17:26.1.4	sayaṁ abhiññā sacchikatvā upasampajja viharantī”ti.	26	
PA_sn_17:26.1.5	Chaṭṭhaṁ.	26	
PA_sn_17:27.0.1	Saṁyutta Nikāya 17.27	27	
PA_sn_17:27.0.2	3. Tatiyavagga	27	
PA_sn_17:27.0.3	Tatiyasamaṇabrāhmaṇasutta	27	
PA_sn_17:27.1.1	Sāvatthiyaṁ viharati.	27	
PA_sn_17:27.1.2_0	“Ye hi keci, bhikkhave, samaṇā vā brāhmaṇā vā lābhasakkārasilokaṁ yathābhūtaṁ nappajānanti,	27	
PA_sn_17:27.1.2_1	lābhasakkārasilokasamudayaṁ nappajānanti, lābhasakkārasilokanirodhaṁ nappajānanti,	27	
PA_sn_17:27.1.2_2	lābhasakkārasilokanirodhagāminiṁ paṭipadaṁ nappajānanti …pe…	27	
PA_sn_17:27.1.3	pajānanti …pe…	27	
PA_sn_17:27.1.4	sayaṁ abhiññā sacchikatvā upasampajja viharantī”ti.	27	
PA_sn_17:27.1.5	Sattamaṁ.	27	
PA_sn_17:28.0.1	Saṁyutta Nikāya 17.28	28	
PA_sn_17:28.0.2	3. Tatiyavagga	28	
PA_sn_17:28.0.3	Chavisutta	28	
PA_sn_17:28.1.1	Sāvatthiyaṁ viharati.	28	
PA_sn_17:28.1.2	“Dāruṇo, bhikkhave, lābhasakkārasiloko.	28	
PA_sn_17:28.1.3_0	Lābhasakkārasiloko, bhikkhave, chaviṁ chindati, chaviṁ chetvā cammaṁ chindati, cammaṁ	28	
PA_sn_17:28.1.3_1	chetvā maṁsaṁ chindati, maṁsaṁ chetvā nhāruṁ chindati, nhāruṁ chetvā aṭṭhiṁ chindati,	28	
PA_sn_17:28.1.3_2	aṭṭhiṁ chetvā aṭṭhimiñjaṁ āhacca tiṭṭhati.	28	
PA_sn_17:28.1.4	Evaṁ dāruṇo kho, bhikkhave, lābhasakkārasiloko …pe…	28	
PA_sn_17:28.1.5	evañhi vo bhikkhave, sikkhitabban”ti.	28	
PA_sn_17:28.1.6	Aṭṭhamaṁ.	28	
PA_sn_17:29.0.1	Saṁyutta Nikāya 17.29	29	
PA_sn_17:29.0.2	3. Tatiyavagga	29	
PA_sn_17:29.0.3	Rajjusutta	29	
PA_sn_17:29.1.1	Sāvatthiyaṁ viharati.	29	
PA_sn_17:29.1.2	“Dāruṇo, bhikkhave, lābhasakkārasiloko.	29	
PA_sn_17:29.1.3_0	Lābhasakkārasiloko, bhikkhave, chaviṁ chindati, chaviṁ chetvā cammaṁ chindati, cammaṁ	29	
PA_sn_17:29.1.3_1	chetvā maṁsaṁ chindati, maṁsaṁ chetvā nhāruṁ chindati, nhāruṁ chetvā aṭṭhiṁ chindati,	29	
PA_sn_17:29.1.3_2	aṭṭhiṁ chetvā aṭṭhimiñjaṁ āhacca tiṭṭhati.	29	
PA_sn_17:29.2.1	Seyyathāpi, bhikkhave, balavā puriso daḷhāya vāḷarajjuyā jaṅghaṁ veṭhetvā ghaṁseyya.	29	
PA_sn_17:29.2.2_0	Sā chaviṁ chindeyya, chaviṁ chetvā cammaṁ chindeyya, cammaṁ chetvā maṁsaṁ chindeyya,	29	
PA_sn_17:29.2.2_1	maṁsaṁ chetvā nhāruṁ chindeyya, nhāruṁ chetvā aṭṭhiṁ chindeyya, aṭṭhiṁ chetvā aṭṭhimiñjaṁ āhacca tiṭṭheyya.	29	
PA_sn_17:29.2.3_0	Evameva kho, bhikkhave, lābhasakkārasiloko chaviṁ chindati, chaviṁ chetvā cammaṁ	29	
PA_sn_17:29.2.3_1	chindati, cammaṁ chetvā maṁsaṁ chindati, maṁsaṁ chetvā nhāruṁ chindati, nhāruṁ chetvā	29	
PA_sn_17:29.2.3_2	aṭṭhiṁ chindati, aṭṭhiṁ chetvā aṭṭhimiñjaṁ āhacca tiṭṭhati.	29	
PA_sn_17:29.2.4	Evaṁ dāruṇo kho, bhikkhave, lābhasakkārasiloko …pe…	29	
PA_sn_17:29.2.5	evañhi vo, bhikkhave, sikkhitabban”ti.	29	
PA_sn_17:29.2.6	Navamaṁ.	29	
PA_sn_17:30.0.1	Saṁyutta Nikāya 17.30	30	
PA_sn_17:30.0.2	3. Tatiyavagga	30	
PA_sn_17:30.0.3	Bhikkhusutta	30	
PA_sn_17:30.1.1	Sāvatthiyaṁ viharati.	30	
PA_sn_17:30.1.2	“Yopi so, bhikkhave, bhikkhu arahaṁ khīṇāsavo tassapāhaṁ lābhasakkārasiloko antarāyāya vadāmī”ti.	30	
PA_sn_17:30.1.3	Evaṁ vutte, āyasmā ānando bhagavantaṁ etadavoca:	30	
PA_sn_17:30.1.4	“kissa pana, bhante, khīṇāsavassa bhikkhuno lābhasakkārasiloko antarāyāyā”ti?	30	
PA_sn_17:30.1.5	“Yā hissa sā, ānanda, akuppā cetovimutti nāhaṁ tassā lābhasakkārasilokaṁ antarāyāya vadāmi.	30	
PA_sn_17:30.1.6	Ye ca khvassa, ānanda, appamattassa ātāpino pahitattassa viharato diṭṭhadhammasukhavihārā adhigatā tesāhamassa lābhasakkārasilokaṁ antarāyāya vadāmi.	30	
PA_sn_17:30.1.7	Evaṁ dāruṇo kho, ānanda, lābhasakkārasiloko kaṭuko pharuso antarāyiko anuttarassa yogakkhemassa adhigamāya.	30	
PA_sn_17:30.1.8	Tasmātihānanda, evaṁ sikkhitabbaṁ:	30	
PA_sn_17:30.1.9	‘uppannaṁ lābhasakkārasilokaṁ pajahissāma, na ca no uppanno lābhasakkārasiloko cittaṁ pariyādāya ṭhassatī’ti.	30	
PA_sn_17:30.1.10	Evañhi vo, ānanda, sikkhitabban”ti.	30	
PA_sn_17:30.1.11	Dasamaṁ.	30	
PA_sn_17:30.1.12	Tatiyo vaggo.	30	
PA_sn_17:30.2.0	Tassuddānaṁ	30	
PA_sn_17:30.2.1	Mātugāmo ca kalyāṇī,	30	
PA_sn_17:30.2.2	putto ca ekadhītu ca;	30	
PA_sn_17:30.2.3	Samaṇabrāhmaṇā tīṇi,	30	
PA_sn_17:30.2.4	chavi rajju ca bhikkhunāti.	30	
PA_sn_17:31.0.1	Saṁyutta Nikāya 17.31	31	
PA_sn_17:31.0.2	4. Catutthavagga	31	
PA_sn_17:31.0.3	Bhindisutta	31	
PA_sn_17:31.1.1	Sāvatthiyaṁ viharati.	31	
PA_sn_17:31.1.2	“Dāruṇo, bhikkhave, lābhasakkārasiloko.	31	
PA_sn_17:31.1.3	Lābhasakkārasilokena abhibhūto pariyādiṇṇacitto, bhikkhave, devadatto saṅghaṁ bhindi.	31	
PA_sn_17:31.1.4	Evaṁ dāruṇo kho, bhikkhave, lābhasakkārasiloko …pe…	31	
PA_sn_17:31.1.5	sikkhitabban”ti.	31	
PA_sn_17:31.1.6	Paṭhamaṁ.	31	
PA_sn_17:32.0.1	Saṁyutta Nikāya 17.32	32	
PA_sn_17:32.0.2	4. Catutthavagga	32	
PA_sn_17:32.0.3	Kusalamūlasutta	32	
PA_sn_17:32.1.1	Sāvatthiyaṁ viharati.	32	
PA_sn_17:32.1.2	“Dāruṇo, bhikkhave, lābhasakkārasiloko.	32	
PA_sn_17:32.1.3	Lābhasakkārasilokena abhibhūtassa pariyādiṇṇacittassa, bhikkhave, devadattassa kusalamūlaṁ samucchedamagamā.	32	
PA_sn_17:32.1.4	Evaṁ dāruṇo kho, bhikkhave, lābhasakkārasiloko …pe…	32	
PA_sn_17:32.1.5	sikkhitabban”ti.	32	
PA_sn_17:32.1.6	Dutiyaṁ.	32	
PA_sn_17:33.0.1	Saṁyutta Nikāya 17.33	33	
PA_sn_17:33.0.2	4. Catutthavagga	33	
PA_sn_17:33.0.3	Kusaladhammasutta	33	
PA_sn_17:33.1.1	Sāvatthiyaṁ viharati.	33	
PA_sn_17:33.1.2	“Dāruṇo, bhikkhave, lābhasakkārasiloko.	33	
PA_sn_17:33.1.3	Lābhasakkārasilokena abhibhūtassa pariyādiṇṇacittassa, bhikkhave, devadattassa kusalo dhammo samucchedamagamā.	33	
PA_sn_17:33.1.4	Evaṁ dāruṇo kho, bhikkhave, lābhasakkārasiloko …pe…	33	
PA_sn_17:33.1.5	sikkhitabban”ti.	33	
PA_sn_17:33.1.6	Tatiyaṁ.	33	
PA_sn_17:34.0.1	Saṁyutta Nikāya 17.34	34	
PA_sn_17:34.0.2	4. Catutthavagga	34	
PA_sn_17:34.0.3	Sukkadhammasutta	34	
PA_sn_17:34.1.1	Sāvatthiyaṁ viharati.	34	
PA_sn_17:34.1.2	“Dāruṇo, bhikkhave, lābhasakkārasiloko.	34	
PA_sn_17:34.1.3	Lābhasakkārasilokena abhibhūtassa pariyādiṇṇacittassa, bhikkhave, devadattassa sukko dhammo samucchedamagamā.	34	
PA_sn_17:34.1.4	Evaṁ dāruṇo kho, bhikkhave, lābhasakkārasiloko …pe…	34	
PA_sn_17:34.1.5	sikkhitabban”ti.	34	
PA_sn_17:34.1.6	Catutthaṁ.	34	
PA_sn_17:35.0.1	Saṁyutta Nikāya 17.35	35	
PA_sn_17:35.0.2	4. Catutthavagga	35	
PA_sn_17:35.0.3	Acirapakkantasutta	35	
PA_sn_17:35.1.1	Ekaṁ samayaṁ bhagavā rājagahe viharati gijjhakūṭe pabbate acirapakkante devadatte.	35	
PA_sn_17:35.1.2	Tatra kho bhagavā devadattaṁ ārabbha bhikkhū āmantesi:	35	
PA_sn_17:35.1.3	“attavadhāya, bhikkhave, devadattassa lābhasakkārasiloko udapādi, parābhavāya devadattassa lābhasakkārasiloko udapādi.	35	
PA_sn_17:35.2.1	Seyyathāpi, bhikkhave, kadalī attavadhāya phalaṁ deti, parābhavāya phalaṁ deti;	35	
PA_sn_17:35.2.2	evameva kho, bhikkhave, attavadhāya devadattassa lābhasakkārasiloko udapādi, parābhavāya devadattassa lābhasakkārasiloko udapādi.	35	
PA_sn_17:35.3.1	Seyyathāpi, bhikkhave, veḷu attavadhāya phalaṁ deti, parābhavāya phalaṁ deti;	35	
PA_sn_17:35.3.2	evameva kho, bhikkhave, attavadhāya devadattassa lābhasakkārasiloko udapādi, parābhavāya devadattassa lābhasakkārasiloko udapādi.	35	
PA_sn_17:35.4.1	Seyyathāpi, bhikkhave, naḷo attavadhāya phalaṁ deti, parābhavāya phalaṁ deti;	35	
PA_sn_17:35.4.2	evameva kho, bhikkhave, attavadhāya devadattassa lābhasakkārasiloko udapādi, parābhavāya devadattassa lābhasakkārasiloko udapādi.	35	
PA_sn_17:35.5.1	Seyyathāpi, bhikkhave, assatarī attavadhāya gabbhaṁ gaṇhāti, parābhavāya gabbhaṁ gaṇhāti;	35	
PA_sn_17:35.5.2	evameva kho, bhikkhave, attavadhāya devadattassa lābhasakkārasiloko udapādi, parābhavāya devadattassa lābhasakkārasiloko udapādi.	35	
PA_sn_17:35.5.3	Evaṁ dāruṇo kho, bhikkhave, lābhasakkārasiloko.	35	
PA_sn_17:35.5.4	Evañhi vo, bhikkhave, sikkhitabban”ti.	35	
PA_sn_17:35.6.1	Idamavoca bhagavā.	35	
PA_sn_17:35.6.2	Idaṁ vatvāna sugato athāparaṁ etadavoca satthā:	35	
PA_sn_17:35.7.1	“Phalaṁ ve kadaliṁ hanti,	35	
PA_sn_17:35.7.2	phalaṁ veḷuṁ phalaṁ naḷaṁ;	35	
PA_sn_17:35.7.3	Sakkāro kāpurisaṁ hanti,	35	
PA_sn_17:35.7.4	gabbho assatariṁ yathā”ti.	35	
PA_sn_17:35.7.5	Pañcamaṁ.	35	
PA_sn_17:36.0.1	Saṁyutta Nikāya 17.36	36	
PA_sn_17:36.0.2	4. Catutthavagga	36	
PA_sn_17:36.0.3	Pañcarathasatasutta	36	
PA_sn_17:36.1.1	Rājagahe viharati veḷuvane kalandakanivāpe.	36	
PA_sn_17:36.1.2	Tena kho pana samayena devadattassa ajātasattukumāro pañcahi rathasatehi sāyaṁ pātaṁ upaṭṭhānaṁ gacchati, pañca ca thālipākasatāni bhattābhihāro abhiharīyati.	36	
PA_sn_17:36.1.3	Atha kho sambahulā bhikkhū yena bhagavā tenupasaṅkamiṁsu; upasaṅkamitvā bhagavantaṁ abhivādetvā ekamantaṁ nisīdiṁsu. Ekamantaṁ nisinnā kho te bhikkhū bhagavantaṁ etadavocuṁ:	36	
PA_sn_17:36.1.4	“devadattassa, bhante, ajātasattukumāro pañcahi rathasatehi sāyaṁ pātaṁ upaṭṭhānaṁ gacchati, pañca ca thālipākasatāni bhattābhihāro abhiharīyatī”ti.	36	
PA_sn_17:36.1.5	“Mā, bhikkhave, devadattassa lābhasakkārasilokaṁ pihayittha.	36	
PA_sn_17:36.1.6_0	Yāvakīvañca, bhikkhave, devadattassa ajātasattukumāro pañcahi rathasatehi sāyaṁ pātaṁ	36	
PA_sn_17:36.1.6_1	upaṭṭhānaṁ gamissati, pañca ca thālipākasatāni bhattābhihāro āharīyissati, hāniyeva,	36	
PA_sn_17:36.1.6_2	bhikkhave, devadattassa pāṭikaṅkhā kusalesu dhammesu, no vuddhi.	36	
PA_sn_17:36.2.1	Seyyathāpi, bhikkhave, caṇḍassa kukkurassa nāsāya pittaṁ bhindeyyuṁ, evañhi so, bhikkhave, kukkuro bhiyyoso mattāya caṇḍataro assa;	36	
PA_sn_17:36.2.2_0	evameva, bhikkhave, yāvakīvañca devadattassa ajātasattukumāro pañcahi rathasatehi	36	
PA_sn_17:36.2.2_1	sāyaṁ pātaṁ upaṭṭhānaṁ gamissati, pañca ca thālipākasatāni bhattābhihāro āharīyissati,	36	
PA_sn_17:36.2.2_2	hāniyeva, bhikkhave, devadattassa pāṭikaṅkhā kusalesu dhammesu, no vuddhi.	36	
PA_sn_17:36.2.3	Evaṁ dāruṇo kho, bhikkhave, lābhasakkārasiloko …pe…	36	
PA_sn_17:36.2.4	evañhi vo, bhikkhave, sikkhitabban”ti.	36	
PA_sn_17:36.2.5	Chaṭṭhaṁ.	36	
PA_sn_17:37.0.1	Saṁyutta Nikāya 17.37	37	
PA_sn_17:37.0.2	4. Catutthavagga	37	
PA_sn_17:37.0.3	Mātusutta	37	
PA_sn_17:37.1.1	Sāvatthiyaṁ viharati.	37	
PA_sn_17:37.1.2	“Dāruṇo, bhikkhave, lābhasakkārasiloko kaṭuko pharuso antarāyiko anuttarassa yogakkhemassa adhigamāya.	37	
PA_sn_17:37.1.3	Idhāhaṁ, bhikkhave, ekaccaṁ puggalaṁ evaṁ cetasā ceto paricca pajānāmi:	37	
PA_sn_17:37.1.4	‘na cāyamāyasmā mātupi hetu sampajānamusā bhāseyyā’ti.	37	
PA_sn_17:37.1.5	Tamenaṁ passāmi aparena samayena lābhasakkārasilokena abhibhūtaṁ pariyādiṇṇacittaṁ sampajānamusā bhāsantaṁ.	37	
PA_sn_17:37.1.6	Evaṁ dāruṇo kho, bhikkhave, lābhasakkārasiloko kaṭuko pharuso antarāyiko anuttarassa yogakkhemassa adhigamāya.	37	
PA_sn_17:37.1.7	Tasmātiha, bhikkhave, evaṁ sikkhitabbaṁ:	37	
PA_sn_17:37.1.8	‘uppannaṁ lābhasakkārasilokaṁ pajahissāma.	37	
PA_sn_17:37.1.9	Na ca no uppanno lābhasakkārasiloko cittaṁ pariyādāya ṭhassatī’ti.	37	
PA_sn_17:37.1.10	Evañhi vo, bhikkhave, sikkhitabban”ti.	37	
PA_sn_17:37.1.11	Sattamaṁ.	37	
PA_sn_17:38-43.0.1	Saṁyutta Nikāya 17.38–43	38-43	
PA_sn_17:38-43.0.2	4. Catutthavagga	38-43	
PA_sn_17:38-43.0.3	Pitusuttādichakka	38-43	
PA_sn_17:38-43.1.1	Sāvatthiyaṁ viharati.	38-43	
PA_sn_17:38-43.1.2	“Dāruṇo, bhikkhave, lābhasakkārasiloko kaṭuko pharuso antarāyiko anuttarassa yogakkhemassa adhigamāya.	38-43	
PA_sn_17:38-43.1.3	Idhāhaṁ, bhikkhave, ekaccaṁ puggalaṁ evaṁ cetasā ceto paricca pajānāmi:	38-43	
PA_sn_17:38-43.1.4	‘na cāyamāyasmā pitupi hetu …pe…	38-43	
PA_sn_17:38-43.1.5	(vitthāretabbaṁ) …	38-43	
PA_sn_17:38-43.1.6	bhātupi hetu …	38-43	
PA_sn_17:38-43.1.7	bhaginiyāpi hetu …	38-43	
PA_sn_17:38-43.1.8	puttassapi hetu …	38-43	
PA_sn_17:38-43.1.9	dhītuyāpi hetu …	38-43	
PA_sn_17:38-43.1.10	pajāpatiyāpi hetu sampajānamusā bhāseyyā’ti.	38-43	
PA_sn_17:38-43.1.11	Tamenaṁ passāmi aparena samayena lābhasakkārasilokena abhibhūtaṁ pariyādiṇṇacittaṁ sampajānamusā bhāsantaṁ.	38-43	
PA_sn_17:38-43.1.12	Evaṁ dāruṇo kho, bhikkhave, lābhasakkārasiloko kaṭuko pharuso antarāyiko anuttarassa yogakkhemassa adhigamāya.	38-43	
PA_sn_17:38-43.1.13	Tasmātiha, bhikkhave, evaṁ sikkhitabbaṁ:	38-43	
PA_sn_17:38-43.1.14	‘uppannaṁ lābhasakkārasilokaṁ pajahissāma, na ca no uppanno lābhasakkārasiloko cittaṁ pariyādāya ṭhassatī’ti.	38-43	
PA_sn_17:38-43.1.15	Evañhi vo, bhikkhave, sikkhitabban”ti.	38-43	
PA_sn_17:38-43.1.16	Terasamaṁ.	38-43	
PA_sn_17:38-43.1.17	Catuttho vaggo.	38-43	
PA_sn_17:38-43.2.0	Tassuddānaṁ	38-43	
PA_sn_17:38-43.2.1	Bhindi mūlaṁ duve dhammā,	38-43	
PA_sn_17:38-43.2.2	pakkantaṁ ratha mātari;	38-43	
PA_sn_17:38-43.2.3	Pitā bhātā ca bhaginī,	38-43	
PA_sn_17:38-43.2.4	putto dhītā pajāpatīti.	38-43	
PA_sn_17:38-43.2.5	Lābhasakkārasaṁyuttaṁ samattaṁ.	38-43	
