segmentnr	original	folio	analyzed
PA_dn_24:0.1	Dīgha Nikāya 24	0	
PA_dn_24:0.2	Pāthikasutta	0	
PA_dn_24:1.0	1. Sunakkhattavatthu	1	
PA_dn_24:1.1.1	Evaṁ me sutaṁ—	1	
PA_dn_24:1.1.2	ekaṁ samayaṁ bhagavā mallesu viharati anupiyaṁ nāma mallānaṁ nigamo.	1	
PA_dn_24:1.1.3	Atha kho bhagavā pubbaṇhasamayaṁ nivāsetvā pattacīvaramādāya anupiyaṁ piṇḍāya pāvisi.	1	
PA_dn_24:1.1.4	Atha kho bhagavato etadahosi:	1	
PA_dn_24:1.1.5	“atippago kho tāva anupiyāyaṁ piṇḍāya carituṁ.	1	
PA_dn_24:1.1.6	Yannūnāhaṁ yena bhaggavagottassa paribbājakassa ārāmo, yena bhaggavagotto paribbājako tenupasaṅkameyyan”ti.	1	
PA_dn_24:1.2.1	Atha kho bhagavā yena bhaggavagottassa paribbājakassa ārāmo, yena bhaggavagotto paribbājako tenupasaṅkami.	1	
PA_dn_24:1.2.2	Atha kho bhaggavagotto paribbājako bhagavantaṁ etadavoca:	1	
PA_dn_24:1.2.3	“etu kho, bhante, bhagavā.	1	
PA_dn_24:1.2.4	Svāgataṁ, bhante, bhagavato.	1	
PA_dn_24:1.2.5	Cirassaṁ kho, bhante, bhagavā imaṁ pariyāyamakāsi yadidaṁ idhāgamanāya.	1	
PA_dn_24:1.2.6	Nisīdatu, bhante, bhagavā, idamāsanaṁ paññattan”ti.	1	
PA_dn_24:1.2.7	Nisīdi bhagavā paññatte āsane.	1	
PA_dn_24:1.2.8	Bhaggavagottopi kho paribbājako aññataraṁ nīcaṁ āsanaṁ gahetvā ekamantaṁ nisīdi.	1	
PA_dn_24:1.2.9	Ekamantaṁ nisinno kho bhaggavagotto paribbājako bhagavantaṁ etadavoca:	1	
PA_dn_24:1.2.10	“purimāni, bhante, divasāni purimatarāni sunakkhatto licchaviputto yenāhaṁ tenupasaṅkami; upasaṅkamitvā maṁ etadavoca:	1	
PA_dn_24:1.2.11	‘paccakkhāto dāni mayā, bhaggava, bhagavā.	1	
PA_dn_24:1.2.12	Na dānāhaṁ bhagavantaṁ uddissa viharāmī’ti.	1	
PA_dn_24:1.2.13	Kaccetaṁ, bhante, tatheva, yathā sunakkhatto licchaviputto avacā”ti?	1	
PA_dn_24:1.2.14	“Tatheva kho etaṁ, bhaggava, yathā sunakkhatto licchaviputto avaca.	1	
PA_dn_24:1.3.1_0	Purimāni, bhaggava, divasāni purimatarāni sunakkhatto licchaviputto yenāhaṁ tenupasaṅkami;	1	
PA_dn_24:1.3.1_1	upasaṅkamitvā maṁ abhivādetvā ekamantaṁ nisīdi. Ekamantaṁ nisinno kho, bhaggava,	1	
PA_dn_24:1.3.1_2	sunakkhatto licchaviputto maṁ etadavoca:	1	
PA_dn_24:1.3.2	‘paccakkhāmi dānāhaṁ, bhante, bhagavantaṁ.	1	
PA_dn_24:1.3.3	Na dānāhaṁ, bhante, bhagavantaṁ uddissa viharissāmī’ti.	1	
PA_dn_24:1.3.4	Evaṁ vutte, ahaṁ, bhaggava, sunakkhattaṁ licchaviputtaṁ etadavocaṁ:	1	
PA_dn_24:1.3.5	‘api nu tāhaṁ, sunakkhatta, evaṁ avacaṁ,	1	
PA_dn_24:1.3.6	ehi tvaṁ, sunakkhatta, mamaṁ uddissa viharāhī’ti?	1	
PA_dn_24:1.3.7	‘No hetaṁ, bhante’.	1	
PA_dn_24:1.3.8	‘Tvaṁ vā pana maṁ evaṁ avaca—	1	
PA_dn_24:1.3.9	ahaṁ, bhante, bhagavantaṁ uddissa viharissāmī’ti?	1	
PA_dn_24:1.3.10	‘No hetaṁ, bhante’.	1	
PA_dn_24:1.3.11	‘Iti kira, sunakkhatta, nevāhaṁ taṁ vadāmi—	1	
PA_dn_24:1.3.12	ehi tvaṁ, sunakkhatta, mamaṁ uddissa viharāhīti.	1	
PA_dn_24:1.3.13	Napi kira maṁ tvaṁ vadesi—	1	
PA_dn_24:1.3.14	ahaṁ, bhante, bhagavantaṁ uddissa viharissāmīti.	1	
PA_dn_24:1.3.15	Evaṁ sante, moghapurisa, ko santo kaṁ paccācikkhasi?	1	
PA_dn_24:1.3.16	Passa, moghapurisa, yāvañca te idaṁ aparaddhan’ti.	1	
PA_dn_24:1.4.1	‘Na hi pana me, bhante, bhagavā uttari manussadhammā iddhipāṭihāriyaṁ karotī’ti.	1	
PA_dn_24:1.4.2	‘Api nu tāhaṁ, sunakkhatta, evaṁ avacaṁ—	1	
PA_dn_24:1.4.3	ehi tvaṁ, sunakkhatta, mamaṁ uddissa viharāhi, ahaṁ te uttari manussadhammā iddhipāṭihāriyaṁ karissāmī’ti?	1	
PA_dn_24:1.4.4	‘No hetaṁ, bhante’.	1	
PA_dn_24:1.4.5	‘Tvaṁ vā pana maṁ evaṁ avaca—	1	
PA_dn_24:1.4.6	ahaṁ, bhante, bhagavantaṁ uddissa viharissāmi, bhagavā me uttari manussadhammā iddhipāṭihāriyaṁ karissatī’ti?	1	
PA_dn_24:1.4.7	‘No hetaṁ, bhante’.	1	
PA_dn_24:1.4.8	‘Iti kira, sunakkhatta, nevāhaṁ taṁ vadāmi—	1	
PA_dn_24:1.4.9	ehi tvaṁ, sunakkhatta, mamaṁ uddissa viharāhi, ahaṁ te uttari manussadhammā iddhipāṭihāriyaṁ karissāmīti;	1	
PA_dn_24:1.4.10	napi kira maṁ tvaṁ vadesi—	1	
PA_dn_24:1.4.11	ahaṁ, bhante, bhagavantaṁ uddissa viharissāmi, bhagavā me uttari manussadhammā iddhipāṭihāriyaṁ karissatīti.	1	
PA_dn_24:1.4.12	Evaṁ sante, moghapurisa, ko santo kaṁ paccācikkhasi?	1	
PA_dn_24:1.4.13	Taṁ kiṁ maññasi, sunakkhatta,	1	
PA_dn_24:1.4.14	kate vā uttari manussadhammā iddhipāṭihāriye akate vā uttari manussadhammā iddhipāṭihāriye yassatthāya mayā dhammo desito so niyyāti takkarassa sammā dukkhakkhayāyā’ti?	1	
PA_dn_24:1.4.15_0	‘Kate vā, bhante, uttari manussadhammā iddhipāṭihāriye akate vā uttari manussadhammā	1	
PA_dn_24:1.4.15_1	iddhipāṭihāriye yassatthāya bhagavatā dhammo desito so niyyāti takkarassa sammā dukkhakkhayāyā’ti.	1	
PA_dn_24:1.4.16_0	‘Iti kira, sunakkhatta, kate vā uttari manussadhammā iddhipāṭihāriye, akate vā uttari	1	
PA_dn_24:1.4.16_1	manussadhammā iddhipāṭihāriye, yassatthāya mayā dhammo desito, so niyyāti takkarassa	1	
PA_dn_24:1.4.16_2	sammā dukkhakkhayāya.	1	
PA_dn_24:1.4.17	Tatra, sunakkhatta, kiṁ uttari manussadhammā iddhipāṭihāriyaṁ kataṁ karissati?	1	
PA_dn_24:1.4.18	Passa, moghapurisa, yāvañca te idaṁ aparaddhan’ti.	1	
PA_dn_24:1.5.1	‘Na hi pana me, bhante, bhagavā aggaññaṁ paññapetī’ti?	1	
PA_dn_24:1.5.2	‘Api nu tāhaṁ, sunakkhatta, evaṁ avacaṁ—	1	
PA_dn_24:1.5.3	ehi tvaṁ, sunakkhatta, mamaṁ uddissa viharāhi, ahaṁ te aggaññaṁ paññapessāmī’ti?	1	
PA_dn_24:1.5.4	‘No hetaṁ, bhante’.	1	
PA_dn_24:1.5.5	‘Tvaṁ vā pana maṁ evaṁ avaca—	1	
PA_dn_24:1.5.6	ahaṁ, bhante, bhagavantaṁ uddissa viharissāmi, bhagavā me aggaññaṁ paññapessatī’ti?	1	
PA_dn_24:1.5.7	‘No hetaṁ, bhante’.	1	
PA_dn_24:1.5.8	‘Iti kira, sunakkhatta, nevāhaṁ taṁ vadāmi—	1	
PA_dn_24:1.5.9	ehi tvaṁ, sunakkhatta, mamaṁ uddissa viharāhi, ahaṁ te aggaññaṁ paññapessāmīti.	1	
PA_dn_24:1.5.10	Napi kira maṁ tvaṁ vadesi—	1	
PA_dn_24:1.5.11	ahaṁ, bhante, bhagavantaṁ uddissa viharissāmi, bhagavā me aggaññaṁ paññapessatīti.	1	
PA_dn_24:1.5.12	Evaṁ sante, moghapurisa, ko santo kaṁ paccācikkhasi?	1	
PA_dn_24:1.5.13	Taṁ kiṁ maññasi, sunakkhatta,	1	
PA_dn_24:1.5.14	paññatte vā aggaññe, apaññatte vā aggaññe, yassatthāya mayā dhammo desito, so niyyāti takkarassa sammā dukkhakkhayāyā’ti?	1	
PA_dn_24:1.5.15	‘Paññatte vā, bhante, aggaññe, apaññatte vā aggaññe, yassatthāya bhagavatā dhammo desito, so niyyāti takkarassa sammā dukkhakkhayāyā’ti.	1	
PA_dn_24:1.5.16	‘Iti kira, sunakkhatta, paññatte vā aggaññe, apaññatte vā aggaññe, yassatthāya mayā dhammo desito, so niyyāti takkarassa sammā dukkhakkhayāya.	1	
PA_dn_24:1.5.17	Tatra, sunakkhatta, kiṁ aggaññaṁ paññattaṁ karissati?	1	
PA_dn_24:1.5.18	Passa, moghapurisa, yāvañca te idaṁ aparaddhaṁ.	1	
PA_dn_24:1.6.1	Anekapariyāyena kho te, sunakkhatta, mama vaṇṇo bhāsito vajjigāme—	1	
PA_dn_24:1.6.2	itipi so bhagavā arahaṁ sammāsambuddho vijjācaraṇasampanno sugato lokavidū anuttaro purisadammasārathi satthā devamanussānaṁ buddho bhagavāti.	1	
PA_dn_24:1.6.3	Iti kho te, sunakkhatta, anekapariyāyena mama vaṇṇo bhāsito vajjigāme.	1	
PA_dn_24:1.6.4	Anekapariyāyena kho te, sunakkhatta, dhammassa vaṇṇo bhāsito vajjigāme—	1	
PA_dn_24:1.6.5	svākkhāto bhagavatā dhammo sandiṭṭhiko akāliko ehipassiko opaneyyiko paccattaṁ veditabbo viññūhīti.	1	
PA_dn_24:1.6.6	Iti kho te, sunakkhatta, anekapariyāyena dhammassa vaṇṇo bhāsito vajjigāme.	1	
PA_dn_24:1.6.7	Anekapariyāyena kho te, sunakkhatta, saṅghassa vaṇṇo bhāsito vajjigāme—	1	
PA_dn_24:1.6.8_0	suppaṭipanno bhagavato sāvakasaṅgho, ujuppaṭipanno bhagavato sāvakasaṅgho, ñāyappaṭipanno	1	
PA_dn_24:1.6.8_1	bhagavato sāvakasaṅgho, sāmīcippaṭipanno bhagavato sāvakasaṅgho, yadidaṁ cattāri	1	
PA_dn_24:1.6.8_2	purisayugāni aṭṭha purisapuggalā, esa bhagavato sāvakasaṅgho, āhuneyyo pāhuneyyo	1	
PA_dn_24:1.6.8_3	dakkhiṇeyyo añjalikaraṇīyo anuttaraṁ puññakkhettaṁ lokassāti.	1	
PA_dn_24:1.6.9	Iti kho te, sunakkhatta, anekapariyāyena saṅghassa vaṇṇo bhāsito vajjigāme.	1	
PA_dn_24:1.6.10	Ārocayāmi kho te, sunakkhatta, paṭivedayāmi kho te, sunakkhatta.	1	
PA_dn_24:1.6.11	Bhavissanti kho te, sunakkhatta, vattāro, no visahi sunakkhatto licchaviputto samaṇe gotame brahmacariyaṁ carituṁ, so avisahanto sikkhaṁ paccakkhāya hīnāyāvattoti.	1	
PA_dn_24:1.6.12	Iti kho te, sunakkhatta, bhavissanti vattāro’ti.	1	
PA_dn_24:1.6.13	Evaṁ kho, bhaggava, sunakkhatto licchaviputto mayā vuccamāno apakkameva imasmā dhammavinayā, yathā taṁ āpāyiko nerayiko.	1	
PA_dn_24:1.7.0	2. Korakkhattiyavatthu	1	
PA_dn_24:1.7.1	Ekamidāhaṁ, bhaggava, samayaṁ thūlūsu viharāmi uttarakā nāma thūlūnaṁ nigamo.	1	
PA_dn_24:1.7.2	Atha khvāhaṁ, bhaggava, pubbaṇhasamayaṁ nivāsetvā pattacīvaramādāya sunakkhattena licchaviputtena pacchāsamaṇena uttarakaṁ piṇḍāya pāvisiṁ.	1	
PA_dn_24:1.7.3	Tena kho pana samayena acelo korakkhattiyo kukkuravatiko catukkuṇḍiko chamānikiṇṇaṁ bhakkhasaṁ mukheneva khādati, mukheneva bhuñjati.	1	
PA_dn_24:1.7.4	Addasā kho, bhaggava, sunakkhatto licchaviputto acelaṁ korakkhattiyaṁ kukkuravatikaṁ catukkuṇḍikaṁ chamānikiṇṇaṁ bhakkhasaṁ mukheneva khādantaṁ mukheneva bhuñjantaṁ.	1	
PA_dn_24:1.7.5	Disvānassa etadahosi:	1	
PA_dn_24:1.7.6	‘sādhurūpo vata bho ayaṁ samaṇo catukkuṇḍiko chamānikiṇṇaṁ bhakkhasaṁ mukheneva khādati, mukheneva bhuñjatī’ti.	1	
PA_dn_24:1.7.7	Atha khvāhaṁ, bhaggava, sunakkhattassa licchaviputtassa cetasā cetoparivitakkamaññāya sunakkhattaṁ licchaviputtaṁ etadavocaṁ:	1	
PA_dn_24:1.7.8	‘tvampi nāma, moghapurisa, samaṇo sakyaputtiyo paṭijānissasī’ti.	1	
PA_dn_24:1.7.9	‘Kiṁ pana maṁ, bhante, bhagavā evamāha:	1	
PA_dn_24:1.7.10	“tvampi nāma, moghapurisa, samaṇo sakyaputtiyo paṭijānissasī”’ti?	1	
PA_dn_24:1.7.11	‘Nanu te, sunakkhatta, imaṁ acelaṁ korakkhattiyaṁ kukkuravatikaṁ catukkuṇḍikaṁ chamānikiṇṇaṁ bhakkhasaṁ mukheneva khādantaṁ mukheneva bhuñjantaṁ disvāna etadahosi—	1	
PA_dn_24:1.7.12	sādhurūpo vata bho ayaṁ samaṇo catukkuṇḍiko chamānikiṇṇaṁ bhakkhasaṁ mukheneva khādati, mukheneva bhuñjatī’ti?	1	
PA_dn_24:1.7.13	‘Evaṁ, bhante.	1	
PA_dn_24:1.7.14	Kiṁ pana, bhante, bhagavā arahattassa maccharāyatī’ti?	1	
PA_dn_24:1.7.15	‘Na kho ahaṁ, moghapurisa, arahattassa maccharāyāmi.	1	
PA_dn_24:1.7.16	Api ca tuyhevetaṁ pāpakaṁ diṭṭhigataṁ uppannaṁ, taṁ pajaha.	1	
PA_dn_24:1.7.17	Mā te ahosi dīgharattaṁ ahitāya dukkhāya.	1	
PA_dn_24:1.7.18	Yaṁ kho panetaṁ, sunakkhatta, maññasi acelaṁ korakkhattiyaṁ—sādhurūpo ayaṁ samaṇoti. So sattamaṁ divasaṁ alasakena kālaṁ karissati.	1	
PA_dn_24:1.7.19	Kālaṅkato ca kālakañcikā nāma asurā sabbanihīno asurakāyo, tatra upapajjissati.	1	
PA_dn_24:1.7.20	Kālaṅkatañca naṁ bīraṇatthambake susāne chaḍḍessanti.	1	
PA_dn_24:1.7.21	Ākaṅkhamāno ca tvaṁ, sunakkhatta, acelaṁ korakkhattiyaṁ upasaṅkamitvā puccheyyāsi—	1	
PA_dn_24:1.7.22	jānāsi, āvuso korakkhattiya, attano gatinti?	1	
PA_dn_24:1.7.23	Ṭhānaṁ kho panetaṁ, sunakkhatta, vijjati yaṁ te acelo korakkhattiyo byākarissati—	1	
PA_dn_24:1.7.24	jānāmi, āvuso sunakkhatta, attano gatiṁ;	1	
PA_dn_24:1.7.25	kālakañcikā nāma asurā sabbanihīno asurakāyo, tatrāmhi upapanno’ti.	1	
PA_dn_24:1.8.1	Atha kho, bhaggava, sunakkhatto licchaviputto yena acelo korakkhattiyo tenupasaṅkami; upasaṅkamitvā acelaṁ korakkhattiyaṁ etadavoca:	1	
PA_dn_24:1.8.2	‘byākato khosi, āvuso korakkhattiya, samaṇena gotamena—	1	
PA_dn_24:1.8.3	acelo korakkhattiyo sattamaṁ divasaṁ alasakena kālaṁ karissati.	1	
PA_dn_24:1.8.4	Kālaṅkato ca kālakañcikā nāma asurā sabbanihīno asurakāyo, tatra upapajjissati.	1	
PA_dn_24:1.8.5	Kālaṅkatañca naṁ bīraṇatthambake susāne chaḍḍessantīti.	1	
PA_dn_24:1.8.6	Yena tvaṁ, āvuso korakkhattiya, mattaṁ mattañca bhattaṁ bhuñjeyyāsi, mattaṁ mattañca pānīyaṁ piveyyāsi.	1	
PA_dn_24:1.8.7	Yathā samaṇassa gotamassa micchā assa vacanan’ti.	1	
PA_dn_24:1.8.8	Atha kho, bhaggava, sunakkhatto licchaviputto ekadvīhikāya sattarattindivāni gaṇesi, yathā taṁ tathāgatassa asaddahamāno.	1	
PA_dn_24:1.8.9	Atha kho, bhaggava, acelo korakkhattiyo sattamaṁ divasaṁ alasakena kālamakāsi.	1	
PA_dn_24:1.8.10	kālaṅkato ca kālakañcikā nāma asurā sabbanihīno asurakāyo, tatra upapajji.	1	
PA_dn_24:1.8.11	kālaṅkatañca naṁ bīraṇatthambake susāne chaḍḍesuṁ.	1	
PA_dn_24:1.9.1	Assosi kho, bhaggava, sunakkhatto licchaviputto:	1	
PA_dn_24:1.9.2	‘acelo kira korakkhattiyo alasakena kālaṅkato bīraṇatthambake susāne chaḍḍito’ti.	1	
PA_dn_24:1.9.3	Atha kho, bhaggava, sunakkhatto licchaviputto yena bīraṇatthambakaṁ susānaṁ, yena acelo korakkhattiyo tenupasaṅkami; upasaṅkamitvā acelaṁ korakkhattiyaṁ tikkhattuṁ pāṇinā ākoṭesi:	1	
PA_dn_24:1.9.4	‘jānāsi, āvuso korakkhattiya, attano gatin’ti?	1	
PA_dn_24:1.9.5	Atha kho, bhaggava, acelo korakkhattiyo pāṇinā piṭṭhiṁ paripuñchanto vuṭṭhāsi.	1	
PA_dn_24:1.9.6	‘Jānāmi, āvuso sunakkhatta, attano gatiṁ.	1	
PA_dn_24:1.9.7	Kālakañcikā nāma asurā sabbanihīno asurakāyo, tatrāmhi upapanno’ti vatvā tattheva uttāno papati.	1	
PA_dn_24:1.10.1_0	Atha kho, bhaggava, sunakkhatto licchaviputto yenāhaṁ tenupasaṅkami; upasaṅkamitvā	1	
PA_dn_24:1.10.1_1	maṁ abhivādetvā ekamantaṁ nisīdi. Ekamantaṁ nisinnaṁ kho ahaṁ, bhaggava, sunakkhattaṁ	1	
PA_dn_24:1.10.1_2	licchaviputtaṁ etadavocaṁ:	1	
PA_dn_24:1.10.2	‘Taṁ kiṁ maññasi, sunakkhatta,	1	
PA_dn_24:1.10.3	yatheva te ahaṁ acelaṁ korakkhattiyaṁ ārabbha byākāsiṁ, tatheva taṁ vipākaṁ, aññathā vā’ti?	1	
PA_dn_24:1.10.4	‘Yatheva me, bhante, bhagavā acelaṁ korakkhattiyaṁ ārabbha byākāsi, tatheva taṁ vipākaṁ, no aññathā’ti.	1	
PA_dn_24:1.10.5	‘Taṁ kiṁ maññasi, sunakkhatta,	1	
PA_dn_24:1.10.6	yadi evaṁ sante kataṁ vā hoti uttari manussadhammā iddhipāṭihāriyaṁ, akataṁ vā’ti?	1	
PA_dn_24:1.10.7	‘Addhā kho, bhante, evaṁ sante kataṁ hoti uttari manussadhammā iddhipāṭihāriyaṁ, no akatan’ti.	1	
PA_dn_24:1.10.8	‘Evampi kho maṁ tvaṁ, moghapurisa, uttari manussadhammā iddhipāṭihāriyaṁ karontaṁ evaṁ vadesi—	1	
PA_dn_24:1.10.9	na hi pana me, bhante, bhagavā uttari manussadhammā iddhipāṭihāriyaṁ karotīti.	1	
PA_dn_24:1.10.10	Passa, moghapurisa, yāvañca te idaṁ aparaddhan’ti.	1	
PA_dn_24:1.10.11	Evampi kho, bhaggava, sunakkhatto licchaviputto mayā vuccamāno apakkameva imasmā dhammavinayā, yathā taṁ āpāyiko nerayiko.	1	
PA_dn_24:1.11.0	3. Acelakaḷāramaṭṭakavatthu	1	
PA_dn_24:1.11.1	Ekamidāhaṁ, bhaggava, samayaṁ vesāliyaṁ viharāmi mahāvane kūṭāgārasālāyaṁ.	1	
PA_dn_24:1.11.2	Tena kho pana samayena acelo kaḷāramaṭṭako vesāliyaṁ paṭivasati lābhaggappatto ceva yasaggappatto ca vajjigāme.	1	
PA_dn_24:1.11.3	Tassa sattavatapadāni samattāni samādinnāni honti:	1	
PA_dn_24:1.11.4	‘yāvajīvaṁ acelako assaṁ, na vatthaṁ paridaheyyaṁ, yāvajīvaṁ brahmacārī assaṁ, na methunaṁ dhammaṁ paṭiseveyyaṁ, yāvajīvaṁ surāmaṁseneva yāpeyyaṁ, na odanakummāsaṁ bhuñjeyyaṁ.	1	
PA_dn_24:1.11.5_0	Puratthimena vesāliṁ udenaṁ nāma cetiyaṁ, taṁ nātikkameyyaṁ, dakkhiṇena vesāliṁ gotamakaṁ	1	
PA_dn_24:1.11.5_1	nāma cetiyaṁ, taṁ nātikkameyyaṁ, pacchimena vesāliṁ sattambaṁ nāma cetiyaṁ, taṁ nātikkameyyaṁ,	1	
PA_dn_24:1.11.5_2	uttarena vesāliṁ bahuputtaṁ nāma cetiyaṁ taṁ nātikkameyyan’ti.	1	
PA_dn_24:1.11.6	So imesaṁ sattannaṁ vatapadānaṁ samādānahetu lābhaggappatto ceva yasaggappatto ca vajjigāme.	1	
PA_dn_24:1.12.1	Atha kho, bhaggava, sunakkhatto licchaviputto yena acelo kaḷāramaṭṭako tenupasaṅkami; upasaṅkamitvā acelaṁ kaḷāramaṭṭakaṁ pañhaṁ apucchi.	1	
PA_dn_24:1.12.2	Tassa acelo kaḷāramaṭṭako pañhaṁ puṭṭho na sampāyāsi.	1	
PA_dn_24:1.12.3	Asampāyanto kopañca dosañca appaccayañca pātvākāsi.	1	
PA_dn_24:1.12.4	Atha kho, bhaggava, sunakkhattassa licchaviputtassa etadahosi:	1	
PA_dn_24:1.12.5	‘sādhurūpaṁ vata bho arahantaṁ samaṇaṁ āsādimhase.	1	
PA_dn_24:1.12.6	Mā vata no ahosi dīgharattaṁ ahitāya dukkhāyā’ti.	1	
PA_dn_24:1.13.1_0	Atha kho, bhaggava, sunakkhatto licchaviputto yenāhaṁ tenupasaṅkami; upasaṅkamitvā	1	
PA_dn_24:1.13.1_1	maṁ abhivādetvā ekamantaṁ nisīdi. Ekamantaṁ nisinnaṁ kho ahaṁ, bhaggava, sunakkhattaṁ	1	
PA_dn_24:1.13.1_2	licchaviputtaṁ etadavocaṁ:	1	
PA_dn_24:1.13.2	‘tvampi nāma, moghapurisa, samaṇo sakyaputtiyo paṭijānissasī’ti.	1	
PA_dn_24:1.13.3	‘Kiṁ pana maṁ, bhante, bhagavā evamāha—	1	
PA_dn_24:1.13.4	tvampi nāma, moghapurisa, samaṇo sakyaputtiyo paṭijānissasī’ti?	1	
PA_dn_24:1.13.5	‘Nanu tvaṁ, sunakkhatta, acelaṁ kaḷāramaṭṭakaṁ upasaṅkamitvā pañhaṁ apucchi.	1	
PA_dn_24:1.13.6	Tassa te acelo kaḷāramaṭṭako pañhaṁ puṭṭho na sampāyāsi.	1	
PA_dn_24:1.13.7	Asampāyanto kopañca dosañca appaccayañca pātvākāsi.	1	
PA_dn_24:1.13.8	Tassa te etadahosi:	1	
PA_dn_24:1.13.9	“sādhurūpaṁ vata bho arahantaṁ samaṇaṁ āsādimhase.	1	
PA_dn_24:1.13.10	Mā vata no ahosi dīgharattaṁ ahitāya dukkhāyā”’ti.	1	
PA_dn_24:1.13.11	‘Evaṁ, bhante.	1	
PA_dn_24:1.13.12	Kiṁ pana, bhante, bhagavā arahattassa maccharāyatī’ti?	1	
PA_dn_24:1.13.13	‘Na kho ahaṁ, moghapurisa, arahattassa maccharāyāmi,	1	
PA_dn_24:1.13.14	api ca tuyhevetaṁ pāpakaṁ diṭṭhigataṁ uppannaṁ, taṁ pajaha.	1	
PA_dn_24:1.13.15	Mā te ahosi dīgharattaṁ ahitāya dukkhāya.	1	
PA_dn_24:1.13.16	Yaṁ kho panetaṁ, sunakkhatta, maññasi acelaṁ kaḷāramaṭṭakaṁ—	1	
PA_dn_24:1.13.17	sādhurūpo ayaṁ samaṇoti, so nacirasseva parihito sānucāriko vicaranto odanakummāsaṁ bhuñjamāno sabbāneva vesāliyāni cetiyāni samatikkamitvā yasā nihīno kālaṁ karissatī’ti.	1	
PA_dn_24:1.13.18	Atha kho, bhaggava, acelo kaḷāramaṭṭako nacirasseva parihito sānucāriko vicaranto odanakummāsaṁ bhuñjamāno sabbāneva vesāliyāni cetiyāni samatikkamitvā yasā nihīno kālamakāsi.	1	
PA_dn_24:1.14.1	Assosi kho, bhaggava, sunakkhatto licchaviputto:	1	
PA_dn_24:1.14.2	‘acelo kira kaḷāramaṭṭako parihito sānucāriko vicaranto odanakummāsaṁ bhuñjamāno sabbāneva vesāliyāni cetiyāni samatikkamitvā yasā nihīno kālaṅkato’ti.	1	
PA_dn_24:1.14.3_0	Atha kho, bhaggava, sunakkhatto licchaviputto yenāhaṁ tenupasaṅkami; upasaṅkamitvā	1	
PA_dn_24:1.14.3_1	maṁ abhivādetvā ekamantaṁ nisīdi. Ekamantaṁ nisinnaṁ kho ahaṁ, bhaggava, sunakkhattaṁ	1	
PA_dn_24:1.14.3_2	licchaviputtaṁ etadavocaṁ:	1	
PA_dn_24:1.14.4	‘Taṁ kiṁ maññasi, sunakkhatta,	1	
PA_dn_24:1.14.5	yatheva te ahaṁ acelaṁ kaḷāramaṭṭakaṁ ārabbha byākāsiṁ, tatheva taṁ vipākaṁ, aññathā vā’ti?	1	
PA_dn_24:1.14.6	‘Yatheva me, bhante, bhagavā acelaṁ kaḷāramaṭṭakaṁ ārabbha byākāsi, tatheva taṁ vipākaṁ, no aññathā’ti.	1	
PA_dn_24:1.14.7	‘Taṁ kiṁ maññasi, sunakkhatta,	1	
PA_dn_24:1.14.8	yadi evaṁ sante kataṁ vā hoti uttari manussadhammā iddhipāṭihāriyaṁ akataṁ vā’ti?	1	
PA_dn_24:1.14.9	‘Addhā kho, bhante, evaṁ sante kataṁ hoti uttari manussadhammā iddhipāṭihāriyaṁ, no akatan’ti.	1	
PA_dn_24:1.14.10	‘Evampi kho maṁ tvaṁ, moghapurisa, uttari manussadhammā iddhipāṭihāriyaṁ karontaṁ evaṁ vadesi:	1	
PA_dn_24:1.14.11	“na hi pana me, bhante, bhagavā uttari manussadhammā iddhipāṭihāriyaṁ karotī”ti.	1	
PA_dn_24:1.14.12	Passa, moghapurisa, yāvañca te idaṁ aparaddhan’ti.	1	
PA_dn_24:1.14.13	Evampi kho, bhaggava, sunakkhatto licchaviputto mayā vuccamāno apakkameva imasmā dhammavinayā, yathā taṁ āpāyiko nerayiko.	1	
PA_dn_24:1.15.0	4. Acelapāthikaputtavatthu	1	
PA_dn_24:1.15.1	Ekamidāhaṁ, bhaggava, samayaṁ tattheva vesāliyaṁ viharāmi mahāvane kūṭāgārasālāyaṁ.	1	
PA_dn_24:1.15.2	Tena kho pana samayena acelo pāthikaputto vesāliyaṁ paṭivasati lābhaggappatto ceva yasaggappatto ca vajjigāme.	1	
PA_dn_24:1.15.3	So vesāliyaṁ parisati evaṁ vācaṁ bhāsati:	1	
PA_dn_24:1.15.4	‘samaṇopi gotamo ñāṇavādo, ahampi ñāṇavādo.	1	
PA_dn_24:1.15.5	Ñāṇavādo kho pana ñāṇavādena arahati uttari manussadhammā iddhipāṭihāriyaṁ dassetuṁ.	1	
PA_dn_24:1.15.6	Samaṇo gotamo upaḍḍhapathaṁ āgaccheyya, ahampi upaḍḍhapathaṁ gaccheyyaṁ.	1	
PA_dn_24:1.15.7	Te tattha ubhopi uttari manussadhammā iddhipāṭihāriyaṁ kareyyāma.	1	
PA_dn_24:1.15.8	Ekañce samaṇo gotamo uttari manussadhammā iddhipāṭihāriyaṁ karissati, dvāhaṁ karissāmi.	1	
PA_dn_24:1.15.9	Dve ce samaṇo gotamo uttari manussadhammā iddhipāṭihāriyāni karissati, cattārāhaṁ karissāmi.	1	
PA_dn_24:1.15.10	Cattāri ce samaṇo gotamo uttari manussadhammā iddhipāṭihāriyāni karissati, aṭṭhāhaṁ karissāmi.	1	
PA_dn_24:1.15.11	Iti yāvatakaṁ yāvatakaṁ samaṇo gotamo uttari manussadhammā iddhipāṭihāriyaṁ karissati, taddiguṇaṁ taddiguṇāhaṁ karissāmī’ti.	1	
PA_dn_24:1.16.1_0	Atha kho, bhaggava, sunakkhatto licchaviputto yenāhaṁ tenupasaṅkami; upasaṅkamitvā	1	
PA_dn_24:1.16.1_1	maṁ abhivādetvā ekamantaṁ nisīdi. Ekamantaṁ nisinno kho, bhaggava, sunakkhatto licchaviputto maṁ etadavoca:	1	
PA_dn_24:1.16.2	‘acelo, bhante, pāthikaputto vesāliyaṁ paṭivasati lābhaggappatto ceva yasaggappatto ca vajjigāme.	1	
PA_dn_24:1.16.3	So vesāliyaṁ parisati evaṁ vācaṁ bhāsati:	1	
PA_dn_24:1.16.4	“samaṇopi gotamo ñāṇavādo, ahampi ñāṇavādo.	1	
PA_dn_24:1.16.5	Ñāṇavādo kho pana ñāṇavādena arahati uttari manussadhammā iddhipāṭihāriyaṁ dassetuṁ.	1	
PA_dn_24:1.16.6	Samaṇo gotamo upaḍḍhapathaṁ āgaccheyya, ahampi upaḍḍhapathaṁ gaccheyyaṁ.	1	
PA_dn_24:1.16.7	Te tattha ubhopi uttari manussadhammā iddhipāṭihāriyaṁ kareyyāma.	1	
PA_dn_24:1.16.8	Ekañce samaṇo gotamo uttari manussadhammā iddhipāṭihāriyaṁ karissati, dvāhaṁ karissāmi.	1	
PA_dn_24:1.16.9	Dve ce samaṇo gotamo uttari manussadhammā iddhipāṭihāriyāni karissati, cattārāhaṁ karissāmi.	1	
PA_dn_24:1.16.10	Cattāri ce samaṇo gotamo uttari manussadhammā iddhipāṭihāriyāni karissati, aṭṭhāhaṁ karissāmi.	1	
PA_dn_24:1.16.11	Iti yāvatakaṁ yāvatakaṁ samaṇo gotamo uttari manussadhammā iddhipāṭihāriyaṁ karissati, taddiguṇaṁ taddiguṇāhaṁ karissāmī”’ti.	1	
PA_dn_24:1.16.12	Evaṁ vutte, ahaṁ, bhaggava, sunakkhattaṁ licchaviputtaṁ etadavocaṁ:	1	
PA_dn_24:1.16.13	‘abhabbo kho, sunakkhatta, acelo pāthikaputto taṁ vācaṁ appahāya taṁ cittaṁ appahāya taṁ diṭṭhiṁ appaṭinissajjitvā mama sammukhībhāvaṁ āgantuṁ.	1	
PA_dn_24:1.16.14	Sacepissa evamassa—	1	
PA_dn_24:1.16.15	ahaṁ taṁ vācaṁ appahāya taṁ cittaṁ appahāya taṁ diṭṭhiṁ appaṭinissajjitvā samaṇassa gotamassa sammukhībhāvaṁ gaccheyyanti, muddhāpi tassa vipateyyā’ti.	1	
PA_dn_24:1.17.1	‘Rakkhatetaṁ, bhante, bhagavā vācaṁ, rakkhatetaṁ sugato vācan’ti.	1	
PA_dn_24:1.17.2	‘Kiṁ pana maṁ tvaṁ, sunakkhatta, evaṁ vadesi—	1	
PA_dn_24:1.17.3	rakkhatetaṁ, bhante, bhagavā vācaṁ, rakkhatetaṁ sugato vācan’ti?	1	
PA_dn_24:1.17.4	‘Bhagavatā cassa, bhante, esā vācā ekaṁsena odhāritā—	1	
PA_dn_24:1.17.5	abhabbo acelo pāthikaputto taṁ vācaṁ appahāya taṁ cittaṁ appahāya taṁ diṭṭhiṁ appaṭinissajjitvā mama sammukhībhāvaṁ āgantuṁ.	1	
PA_dn_24:1.17.6	Sacepissa evamassa—	1	
PA_dn_24:1.17.7	ahaṁ taṁ vācaṁ appahāya taṁ cittaṁ appahāya taṁ diṭṭhiṁ appaṭinissajjitvā samaṇassa gotamassa sammukhībhāvaṁ gaccheyyanti, muddhāpi tassa vipateyyāti.	1	
PA_dn_24:1.17.8	Acelo ca, bhante, pāthikaputto virūparūpena bhagavato sammukhībhāvaṁ āgaccheyya, tadassa bhagavato musā’ti.	1	
PA_dn_24:1.18.1	‘Api nu, sunakkhatta, tathāgato taṁ vācaṁ bhāseyya yā sā vācā dvayagāminī’ti?	1	
PA_dn_24:1.18.2	‘Kiṁ pana, bhante, bhagavatā acelo pāthikaputto cetasā ceto paricca vidito—	1	
PA_dn_24:1.18.3	abhabbo acelo pāthikaputto taṁ vācaṁ appahāya taṁ cittaṁ appahāya taṁ diṭṭhiṁ appaṭinissajjitvā mama sammukhībhāvaṁ āgantuṁ.	1	
PA_dn_24:1.18.4	Sacepissa evamassa—	1	
PA_dn_24:1.18.5	ahaṁ taṁ vācaṁ appahāya taṁ cittaṁ appahāya taṁ diṭṭhiṁ appaṭinissajjitvā samaṇassa gotamassa sammukhībhāvaṁ gaccheyyanti, muddhāpi tassa vipateyyāti?	1	
PA_dn_24:1.18.6	Udāhu, devatā bhagavato etamatthaṁ ārocesuṁ—	1	
PA_dn_24:1.18.7	abhabbo, bhante, acelo pāthikaputto taṁ vācaṁ appahāya taṁ cittaṁ appahāya taṁ diṭṭhiṁ appaṭinissajjitvā bhagavato sammukhībhāvaṁ āgantuṁ.	1	
PA_dn_24:1.18.8	Sacepissa evamassa—	1	
PA_dn_24:1.18.9	ahaṁ taṁ vācaṁ appahāya taṁ cittaṁ appahāya taṁ diṭṭhiṁ appaṭinissajjitvā samaṇassa gotamassa sammukhībhāvaṁ gaccheyyanti, muddhāpi tassa vipateyyā’ti?	1	
PA_dn_24:1.18.10	‘Cetasā ceto paricca vidito ceva me, sunakkhatta, acelo pāthikaputto—	1	
PA_dn_24:1.18.11	abhabbo acelo pāthikaputto taṁ vācaṁ appahāya taṁ cittaṁ appahāya taṁ diṭṭhiṁ appaṭinissajjitvā mama sammukhībhāvaṁ āgantuṁ.	1	
PA_dn_24:1.18.12	Sacepissa evamassa—	1	
PA_dn_24:1.18.13	ahaṁ taṁ vācaṁ appahāya taṁ cittaṁ appahāya taṁ diṭṭhiṁ appaṭinissajjitvā samaṇassa gotamassa sammukhībhāvaṁ gaccheyyanti, muddhāpi tassa vipateyyāti.	1	
PA_dn_24:1.18.14	Devatāpi me etamatthaṁ ārocesuṁ—	1	
PA_dn_24:1.18.15	abhabbo, bhante, acelo pāthikaputto taṁ vācaṁ appahāya taṁ cittaṁ appahāya taṁ diṭṭhiṁ appaṭinissajjitvā bhagavato sammukhībhāvaṁ āgantuṁ.	1	
PA_dn_24:1.18.16	Sacepissa evamassa—	1	
PA_dn_24:1.18.17	ahaṁ taṁ vācaṁ appahāya taṁ cittaṁ appahāya taṁ diṭṭhiṁ appaṭinissajjitvā samaṇassa gotamassa sammukhībhāvaṁ gaccheyyanti, muddhāpi tassa vipateyyāti.	1	
PA_dn_24:1.18.18	Ajitopi nāma licchavīnaṁ senāpati adhunā kālaṅkato tāvatiṁsakāyaṁ upapanno.	1	
PA_dn_24:1.18.19	Sopi maṁ upasaṅkamitvā evamārocesi—	1	
PA_dn_24:1.18.20	alajjī, bhante, acelo pāthikaputto;	1	
PA_dn_24:1.18.21	musāvādī, bhante, acelo pāthikaputto.	1	
PA_dn_24:1.18.22	Mampi, bhante, acelo pāthikaputto byākāsi vajjigāme—	1	
PA_dn_24:1.18.23	ajito licchavīnaṁ senāpati mahānirayaṁ upapannoti.	1	
PA_dn_24:1.18.24	Na kho panāhaṁ, bhante, mahānirayaṁ upapanno;	1	
PA_dn_24:1.18.25	tāvatiṁsakāyamhi upapanno.	1	
PA_dn_24:1.18.26	Alajjī, bhante, acelo pāthikaputto;	1	
PA_dn_24:1.18.27	musāvādī, bhante, acelo pāthikaputto;	1	
PA_dn_24:1.18.28	abhabbo ca, bhante, acelo pāthikaputto taṁ vācaṁ appahāya taṁ cittaṁ appahāya taṁ diṭṭhiṁ appaṭinissajjitvā bhagavato sammukhībhāvaṁ āgantuṁ.	1	
PA_dn_24:1.18.29	Sacepissa evamassa—	1	
PA_dn_24:1.18.30	ahaṁ taṁ vācaṁ appahāya taṁ cittaṁ appahāya taṁ diṭṭhiṁ appaṭinissajjitvā samaṇassa gotamassa sammukhībhāvaṁ gaccheyyanti, muddhāpi tassa vipateyyāti.	1	
PA_dn_24:1.18.31_0	Iti kho, sunakkhatta, cetasā ceto paricca vidito ceva me acelo pāthikaputto abhabbo	1	
PA_dn_24:1.18.31_1	acelo pāthikaputto taṁ vācaṁ appahāya taṁ cittaṁ appahāya taṁ diṭṭhiṁ appaṭinissajjitvā	1	
PA_dn_24:1.18.31_2	mama sammukhībhāvaṁ āgantuṁ.	1	
PA_dn_24:1.18.32	Sacepissa evamassa—	1	
PA_dn_24:1.18.33	ahaṁ taṁ vācaṁ appahāya taṁ cittaṁ appahāya taṁ diṭṭhiṁ appaṭinissajjitvā samaṇassa gotamassa sammukhībhāvaṁ gaccheyyanti, muddhāpi tassa vipateyyāti.	1	
PA_dn_24:1.18.34	Devatāpi me etamatthaṁ ārocesuṁ—	1	
PA_dn_24:1.18.35	abhabbo, bhante, acelo pāthikaputto taṁ vācaṁ appahāya taṁ cittaṁ appahāya taṁ diṭṭhiṁ appaṭinissajjitvā bhagavato sammukhībhāvaṁ āgantuṁ.	1	
PA_dn_24:1.18.36	Sacepissa evamassa—	1	
PA_dn_24:1.18.37	ahaṁ taṁ vācaṁ appahāya taṁ cittaṁ appahāya taṁ diṭṭhiṁ appaṭinissajjitvā samaṇassa gotamassa sammukhībhāvaṁ gaccheyyanti, muddhāpi tassa vipateyyāti.	1	
PA_dn_24:1.18.38	So kho panāhaṁ, sunakkhatta, vesāliyaṁ piṇḍāya caritvā pacchābhattaṁ piṇḍapātapaṭikkanto yena acelassa pāthikaputtassa ārāmo tenupasaṅkamissāmi divāvihārāya.	1	
PA_dn_24:1.18.39	Yassadāni tvaṁ, sunakkhatta, icchasi, tassa ārocehī’ti.	1	
PA_dn_24:1.19.0	5. Iddhipāṭihāriyakathā	1	
PA_dn_24:1.19.1	Atha khvāhaṁ, bhaggava, pubbaṇhasamayaṁ nivāsetvā pattacīvaramādāya vesāliṁ piṇḍāya pāvisiṁ.	1	
PA_dn_24:1.19.2	Vesāliyaṁ piṇḍāya caritvā pacchābhattaṁ piṇḍapātapaṭikkanto yena acelassa pāthikaputtassa ārāmo tenupasaṅkamiṁ divāvihārāya.	1	
PA_dn_24:1.19.3	Atha kho, bhaggava, sunakkhatto licchaviputto taramānarūpo vesāliṁ pavisitvā yena abhiññātā abhiññātā licchavī tenupasaṅkami; upasaṅkamitvā abhiññāte abhiññāte licchavī etadavoca:	1	
PA_dn_24:1.19.4	‘esāvuso, bhagavā vesāliyaṁ piṇḍāya caritvā pacchābhattaṁ piṇḍapātapaṭikkanto yena acelassa pāthikaputtassa ārāmo tenupasaṅkami divāvihārāya.	1	
PA_dn_24:1.19.5	Abhikkamathāyasmanto abhikkamathāyasmanto, sādhurūpānaṁ samaṇānaṁ uttari manussadhammā iddhipāṭihāriyaṁ bhavissatī’ti.	1	
PA_dn_24:1.19.6	Atha kho, bhaggava, abhiññātānaṁ abhiññātānaṁ licchavīnaṁ etadahosi:	1	
PA_dn_24:1.19.7	‘sādhurūpānaṁ kira, bho, samaṇānaṁ uttari manussadhammā iddhipāṭihāriyaṁ bhavissati;	1	
PA_dn_24:1.19.8	handa vata, bho, gacchāmā’ti.	1	
PA_dn_24:1.19.9	Yena ca abhiññātā abhiññātā brāhmaṇamahāsālā gahapatinecayikā nānātitthiyā samaṇabrāhmaṇā tenupasaṅkami. upasaṅkamitvā abhiññāte abhiññāte nānātitthiye samaṇabrāhmaṇe etadavoca:	1	
PA_dn_24:1.19.10	‘esāvuso, bhagavā vesāliyaṁ piṇḍāya caritvā pacchābhattaṁ piṇḍapātapaṭikkanto yena acelassa pāthikaputtassa ārāmo tenupasaṅkami divāvihārāya.	1	
PA_dn_24:1.19.11	Abhikkamathāyasmanto abhikkamathāyasmanto, sādhurūpānaṁ samaṇānaṁ uttari manussadhammā iddhipāṭihāriyaṁ bhavissatī’ti.	1	
PA_dn_24:1.19.12	Atha kho, bhaggava, abhiññātānaṁ abhiññātānaṁ nānātitthiyānaṁ samaṇabrāhmaṇānaṁ etadahosi:	1	
PA_dn_24:1.19.13	‘sādhurūpānaṁ kira, bho, samaṇānaṁ uttari manussadhammā iddhipāṭihāriyaṁ bhavissati;	1	
PA_dn_24:1.19.14	handa vata, bho, gacchāmā’ti.	1	
PA_dn_24:1.19.15_0	Atha kho, bhaggava, abhiññātā abhiññātā licchavī, abhiññātā abhiññātā ca brāhmaṇamahāsālā	1	
PA_dn_24:1.19.15_1	gahapatinecayikā nānātitthiyā samaṇabrāhmaṇā yena acelassa pāthikaputtassa ārāmo tenupasaṅkamiṁsu.	1	
PA_dn_24:1.19.16	Sā esā, bhaggava, parisā mahā hoti anekasatā anekasahassā.	1	
PA_dn_24:1.20.1	Assosi kho, bhaggava, acelo pāthikaputto:	1	
PA_dn_24:1.20.2	‘abhikkantā kira abhiññātā abhiññātā licchavī, abhikkantā abhiññātā abhiññātā ca brāhmaṇamahāsālā gahapatinecayikā nānātitthiyā samaṇabrāhmaṇā.	1	
PA_dn_24:1.20.3	Samaṇopi gotamo mayhaṁ ārāme divāvihāraṁ nisinno’ti.	1	
PA_dn_24:1.20.4	Sutvānassa bhayaṁ chambhitattaṁ lomahaṁso udapādi.	1	
PA_dn_24:1.20.5	Atha kho, bhaggava, acelo pāthikaputto bhīto saṁviggo lomahaṭṭhajāto yena tindukakhāṇuparibbājakārāmo tenupasaṅkami.	1	
PA_dn_24:1.20.6	Assosi kho, bhaggava, sā parisā:	1	
PA_dn_24:1.20.7	‘acelo kira pāthikaputto bhīto saṁviggo lomahaṭṭhajāto yena tindukakhāṇuparibbājakārāmo tenupasaṅkanto’ti.	1	
PA_dn_24:1.20.8	Atha kho, bhaggava, sā parisā aññataraṁ purisaṁ āmantesi:	1	
PA_dn_24:1.20.9	‘Ehi tvaṁ, bho purisa, yena tindukakhāṇuparibbājakārāmo, yena acelo pāthikaputto tenupasaṅkama. upasaṅkamitvā acelaṁ pāthikaputtaṁ evaṁ vadehi:	1	
PA_dn_24:1.20.10_0	“abhikkamāvuso, pāthikaputta, abhikkantā abhiññātā abhiññātā licchavī, abhikkantā	1	
PA_dn_24:1.20.10_1	abhiññātā abhiññātā ca brāhmaṇamahāsālā gahapatinecayikā nānātitthiyā samaṇabrāhmaṇā,	1	
PA_dn_24:1.20.10_2	samaṇopi gotamo āyasmato ārāme divāvihāraṁ nisinno;	1	
PA_dn_24:1.20.11	bhāsitā kho pana te esā, āvuso pāthikaputta, vesāliyaṁ parisati vācā	1	
PA_dn_24:1.20.12	samaṇopi gotamo ñāṇavādo, ahampi ñāṇavādo.	1	
PA_dn_24:1.20.13	Ñāṇavādo kho pana ñāṇavādena arahati uttari manussadhammā iddhipāṭihāriyaṁ dassetuṁ.	1	
PA_dn_24:1.20.14	Samaṇo gotamo upaḍḍhapathaṁ āgaccheyya ahampi upaḍḍhapathaṁ gaccheyyaṁ.	1	
PA_dn_24:1.20.15	Te tattha ubhopi uttari manussadhammā iddhipāṭihāriyaṁ kareyyāma.	1	
PA_dn_24:1.20.16	Ekañce samaṇo gotamo uttari manussadhammā iddhipāṭihāriyaṁ karissati, dvāhaṁ karissāmi.	1	
PA_dn_24:1.20.17	Dve ce samaṇo gotamo uttari manussadhammā iddhipāṭihāriyāni karissati, cattārāhaṁ karissāmi.	1	
PA_dn_24:1.20.18	Cattāri ce samaṇo gotamo uttari manussadhammā iddhipāṭihāriyāni karissati, aṭṭhāhaṁ karissāmi.	1	
PA_dn_24:1.20.19	Iti yāvatakaṁ yāvatakaṁ samaṇo gotamo uttari manussadhammā iddhipāṭihāriyaṁ karissati, taddiguṇaṁ taddiguṇāhaṁ karissāmī”ti	1	
PA_dn_24:1.20.20	abhikkamasseva kho āvuso pāthikaputta, upaḍḍhapathaṁ.	1	
PA_dn_24:1.20.21	Sabbapaṭhamaṁyeva āgantvā samaṇo gotamo āyasmato ārāme divāvihāraṁ nisinno’ti.	1	
PA_dn_24:1.21.1_0	Evaṁ, bhoti kho, bhaggava, so puriso tassā parisāya paṭissutvā yena tindukakhāṇuparibbājakārāmo,	1	
PA_dn_24:1.21.1_1	yena acelo pāthikaputto tenupasaṅkami. upasaṅkamitvā acelaṁ pāthikaputtaṁ etadavoca:	1	
PA_dn_24:1.21.2	‘abhikkamāvuso pāthikaputta, abhikkantā abhiññātā abhiññātā licchavī, abhikkantā abhiññātā abhiññātā ca brāhmaṇamahāsālā gahapatinecayikā nānātitthiyā samaṇabrāhmaṇā.	1	
PA_dn_24:1.21.3	Samaṇopi gotamo āyasmato ārāme divāvihāraṁ nisinno.	1	
PA_dn_24:1.21.4	Bhāsitā kho pana te esā, āvuso pāthikaputta, vesāliyaṁ parisati vācā—	1	
PA_dn_24:1.21.5	samaṇopi gotamo ñāṇavādo; ahampi ñāṇavādo.	1	
PA_dn_24:1.21.6	Ñāṇavādo kho pana ñāṇavādena arahati uttari manussadhammā iddhipāṭihāriyaṁ dassetuṁ …pe…	1	
PA_dn_24:1.21.7	taddiguṇaṁ taddiguṇāhaṁ karissāmīti.	1	
PA_dn_24:1.21.8	Abhikkamasseva kho, āvuso pāthikaputta, upaḍḍhapathaṁ.	1	
PA_dn_24:1.21.9	Sabbapaṭhamaṁyeva āgantvā samaṇo gotamo āyasmato ārāme divāvihāraṁ nisinno’ti.	1	
PA_dn_24:1.21.10	Evaṁ vutte, bhaggava, acelo pāthikaputto ‘āyāmi, āvuso, āyāmi, āvuso’ti vatvā tattheva saṁsappati, na sakkoti āsanāpi vuṭṭhātuṁ.	1	
PA_dn_24:1.21.11	Atha kho so, bhaggava, puriso acelaṁ pāthikaputtaṁ etadavoca:	1	
PA_dn_24:1.21.12	‘kiṁ su nāma te, āvuso pāthikaputta, pāvaḷā su nāma te pīṭhakasmiṁ allīnā, pīṭhakaṁ su nāma te pāvaḷāsu allīnaṁ?	1	
PA_dn_24:1.21.13	Āyāmi āvuso, āyāmi āvusoti vatvā tattheva saṁsappasi, na sakkosi āsanāpi vuṭṭhātun’ti.	1	
PA_dn_24:1.21.14	Evampi kho, bhaggava, vuccamāno acelo pāthikaputto ‘āyāmi, āvuso, āyāmi, āvuso’ti vatvā tattheva saṁsappati, na sakkoti āsanāpi vuṭṭhātuṁ.	1	
PA_dn_24:1.22.1	Yadā kho so, bhaggava, puriso aññāsi:	1	
PA_dn_24:1.22.2	‘parābhūtarūpo ayaṁ acelo pāthikaputto.	1	
PA_dn_24:1.22.3	Āyāmi, āvuso, āyāmi, āvusoti vatvā tattheva saṁsappati, na sakkoti āsanāpi vuṭṭhātun’ti.	1	
PA_dn_24:1.22.4	Atha taṁ parisaṁ āgantvā evamārocesi:	1	
PA_dn_24:1.22.5	‘parābhūtarūpo, bho, acelo pāthikaputto.	1	
PA_dn_24:1.22.6	Āyāmi, āvuso, āyāmi, āvusoti vatvā tattheva saṁsappati, na sakkoti āsanāpi vuṭṭhātun’ti.	1	
PA_dn_24:1.22.7	Evaṁ vutte, ahaṁ, bhaggava, taṁ parisaṁ etadavocaṁ:	1	
PA_dn_24:1.22.8	‘abhabbo kho, āvuso, acelo pāthikaputto taṁ vācaṁ appahāya taṁ cittaṁ appahāya taṁ diṭṭhiṁ appaṭinissajjitvā mama sammukhībhāvaṁ āgantuṁ.	1	
PA_dn_24:1.22.9	Sacepissa evamassa—	1	
PA_dn_24:1.22.10	ahaṁ taṁ vācaṁ appahāya taṁ cittaṁ appahāya taṁ diṭṭhiṁ appaṭinissajjitvā samaṇassa gotamassa sammukhībhāvaṁ gaccheyyanti, muddhāpi tassa vipateyyā’ti.	1	
PA_dn_24:1.22.11	Paṭhamabhāṇavāro niṭṭhito.	1	
PA_dn_24:2.1.1	Atha kho, bhaggava, aññataro licchavimahāmatto uṭṭhāyāsanā taṁ parisaṁ etadavoca:	2	
PA_dn_24:2.1.2	‘tena hi, bho, muhuttaṁ tāva āgametha, yāvāhaṁ gacchāmi.	2	
PA_dn_24:2.1.3	Appeva nāma ahampi sakkuṇeyyaṁ acelaṁ pāthikaputtaṁ imaṁ parisaṁ ānetun’ti.	2	
PA_dn_24:2.1.4	Atha kho so, bhaggava, licchavimahāmatto yena tindukakhāṇuparibbājakārāmo, yena acelo pāthikaputto tenupasaṅkami. upasaṅkamitvā acelaṁ pāthikaputtaṁ etadavoca:	2	
PA_dn_24:2.1.5_0	‘abhikkamāvuso pāthikaputta, abhikkantaṁ te seyyo, abhikkantā abhiññātā abhiññātā	2	
PA_dn_24:2.1.5_1	licchavī, abhikkantā abhiññātā abhiññātā ca brāhmaṇamahāsālā gahapatinecayikā nānātitthiyā	2	
PA_dn_24:2.1.5_2	samaṇabrāhmaṇā. Samaṇopi gotamo āyasmato ārāme divāvihāraṁ nisinno.	2	
PA_dn_24:2.1.6	Bhāsitā kho pana te esā, āvuso pāthikaputta, vesāliyaṁ parisati vācā—	2	
PA_dn_24:2.1.7	samaṇopi gotamo ñāṇavādo …pe…	2	
PA_dn_24:2.1.8	taddiguṇaṁ taddiguṇāhaṁ karissāmīti.	2	
PA_dn_24:2.1.9	Abhikkamasseva kho, āvuso pāthikaputta, upaḍḍhapathaṁ.	2	
PA_dn_24:2.1.10	Sabbapaṭhamaṁyeva āgantvā samaṇo gotamo āyasmato ārāme divāvihāraṁ nisinno.	2	
PA_dn_24:2.1.11	Bhāsitā kho panesā, āvuso pāthikaputta, samaṇena gotamena parisati vācā—	2	
PA_dn_24:2.1.12	abhabbo kho acelo pāthikaputto taṁ vācaṁ appahāya taṁ cittaṁ appahāya taṁ diṭṭhiṁ appaṭinissajjitvā mama sammukhībhāvaṁ āgantuṁ.	2	
PA_dn_24:2.1.13	Sacepissa evamassa—	2	
PA_dn_24:2.1.14	ahaṁ taṁ vācaṁ appahāya taṁ cittaṁ appahāya taṁ diṭṭhiṁ appaṭinissajjitvā samaṇassa gotamassa sammukhībhāvaṁ gaccheyyanti, muddhāpi tassa vipateyyāti.	2	
PA_dn_24:2.1.15	Abhikkamāvuso pāthikaputta, abhikkamaneneva te jayaṁ karissāma, samaṇassa gotamassa parājayan’ti.	2	
PA_dn_24:2.2.1	Evaṁ vutte, bhaggava, acelo pāthikaputto ‘āyāmi, āvuso, āyāmi, āvuso’ti vatvā tattheva saṁsappati, na sakkoti āsanāpi vuṭṭhātuṁ.	2	
PA_dn_24:2.2.2	Atha kho so, bhaggava, licchavimahāmatto acelaṁ pāthikaputtaṁ etadavoca:	2	
PA_dn_24:2.2.3	‘kiṁ su nāma te, āvuso pāthikaputta, pāvaḷā su nāma te pīṭhakasmiṁ allīnā, pīṭhakaṁ su nāma te pāvaḷāsu allīnaṁ?	2	
PA_dn_24:2.2.4	Āyāmi, āvuso, āyāmi, āvusoti vatvā tattheva saṁsappasi, na sakkosi āsanāpi vuṭṭhātun’ti.	2	
PA_dn_24:2.2.5	Evampi kho, bhaggava, vuccamāno acelo pāthikaputto ‘āyāmi, āvuso, āyāmi, āvuso’ti vatvā tattheva saṁsappati, na sakkoti āsanāpi vuṭṭhātuṁ.	2	
PA_dn_24:2.3.1	Yadā kho so, bhaggava, licchavimahāmatto aññāsi:	2	
PA_dn_24:2.3.2	‘parābhūtarūpo ayaṁ acelo pāthikaputto āyāmi, āvuso, āyāmi, āvusoti vatvā tattheva saṁsappati, na sakkoti āsanāpi vuṭṭhātun’ti.	2	
PA_dn_24:2.3.3	Atha taṁ parisaṁ āgantvā evamārocesi:	2	
PA_dn_24:2.3.4	‘parābhūtarūpo, bho, acelo pāthikaputto āyāmi, āvuso, āyāmi, āvusoti vatvā tattheva saṁsappati, na sakkoti āsanāpi vuṭṭhātun’ti.	2	
PA_dn_24:2.3.5	Evaṁ vutte, ahaṁ, bhaggava, taṁ parisaṁ etadavocaṁ:	2	
PA_dn_24:2.3.6	‘abhabbo kho, āvuso, acelo pāthikaputto taṁ vācaṁ appahāya taṁ cittaṁ appahāya taṁ diṭṭhiṁ appaṭinissajjitvā mama sammukhībhāvaṁ āgantuṁ.	2	
PA_dn_24:2.3.7	Sacepissa evamassa—	2	
PA_dn_24:2.3.8	ahaṁ taṁ vācaṁ appahāya taṁ cittaṁ appahāya taṁ diṭṭhiṁ appaṭinissajjitvā samaṇassa gotamassa sammukhībhāvaṁ gaccheyyanti, muddhāpi tassa vipateyya.	2	
PA_dn_24:2.3.9	Sace pāyasmantānaṁ licchavīnaṁ evamassa—	2	
PA_dn_24:2.3.10	mayaṁ acelaṁ pāthikaputtaṁ varattāhi bandhitvā goyugehi āviñcheyyāmāti, tā varattā chijjeyyuṁ pāthikaputto vā.	2	
PA_dn_24:2.3.11	Abhabbo pana acelo pāthikaputto taṁ vācaṁ appahāya taṁ cittaṁ appahāya taṁ diṭṭhiṁ appaṭinissajjitvā mama sammukhībhāvaṁ āgantuṁ.	2	
PA_dn_24:2.3.12	Sacepissa evamassa—	2	
PA_dn_24:2.3.13	ahaṁ taṁ vācaṁ appahāya taṁ cittaṁ appahāya taṁ diṭṭhiṁ appaṭinissajjitvā samaṇassa gotamassa sammukhībhāvaṁ gaccheyyanti, muddhāpi tassa vipateyyā’ti.	2	
PA_dn_24:2.4.1	Atha kho, bhaggava, jāliyo dārupattikantevāsī uṭṭhāyāsanā taṁ parisaṁ etadavoca:	2	
PA_dn_24:2.4.2	‘tena hi, bho, muhuttaṁ tāva āgametha, yāvāhaṁ gacchāmi;	2	
PA_dn_24:2.4.3	appeva nāma ahampi sakkuṇeyyaṁ acelaṁ pāthikaputtaṁ imaṁ parisaṁ ānetun’ti.	2	
PA_dn_24:2.4.4	Atha kho, bhaggava, jāliyo dārupattikantevāsī yena tindukakhāṇuparibbājakārāmo, yena acelo pāthikaputto tenupasaṅkami. upasaṅkamitvā acelaṁ pāthikaputtaṁ etadavoca:	2	
PA_dn_24:2.4.5_0	‘abhikkamāvuso pāthikaputta, abhikkantaṁ te seyyo. Abhikkantā abhiññātā abhiññātā	2	
PA_dn_24:2.4.5_1	licchavī, abhikkantā abhiññātā abhiññātā ca brāhmaṇamahāsālā gahapatinecayikā nānātitthiyā	2	
PA_dn_24:2.4.5_2	samaṇabrāhmaṇā. Samaṇopi gotamo āyasmato ārāme divāvihāraṁ nisinno.	2	
PA_dn_24:2.4.6	Bhāsitā kho pana te esā, āvuso pāthikaputta, vesāliyaṁ parisati vācā—	2	
PA_dn_24:2.4.7	samaṇopi gotamo ñāṇavādo …pe…	2	
PA_dn_24:2.4.8	taddiguṇaṁ taddiguṇāhaṁ karissāmīti.	2	
PA_dn_24:2.4.9	Abhikkamasseva, kho āvuso pāthikaputta, upaḍḍhapathaṁ.	2	
PA_dn_24:2.4.10	Sabbapaṭhamaṁyeva āgantvā samaṇo gotamo āyasmato ārāme divāvihāraṁ nisinno.	2	
PA_dn_24:2.4.11	Bhāsitā kho panesā, āvuso pāthikaputta, samaṇena gotamena parisati vācā—	2	
PA_dn_24:2.4.12	abhabbo acelo pāthikaputto taṁ vācaṁ appahāya taṁ cittaṁ appahāya taṁ diṭṭhiṁ appaṭinissajjitvā mama sammukhībhāvaṁ āgantuṁ.	2	
PA_dn_24:2.4.13	Sacepissa evamassa—	2	
PA_dn_24:2.4.14	ahaṁ taṁ vācaṁ appahāya taṁ cittaṁ appahāya taṁ diṭṭhiṁ appaṭinissajjitvā samaṇassa gotamassa sammukhībhāvaṁ gaccheyyanti, muddhāpi tassa vipateyya.	2	
PA_dn_24:2.4.15	Sace pāyasmantānaṁ licchavīnaṁ evamassa—	2	
PA_dn_24:2.4.16	mayaṁ acelaṁ pāthikaputtaṁ varattāhi bandhitvā goyugehi āviñcheyyāmāti. Tā varattā chijjeyyuṁ pāthikaputto vā.	2	
PA_dn_24:2.4.17	Abhabbo pana acelo pāthikaputto taṁ vācaṁ appahāya taṁ cittaṁ appahāya taṁ diṭṭhiṁ appaṭinissajjitvā mama sammukhībhāvaṁ āgantuṁ.	2	
PA_dn_24:2.4.18	Sacepissa evamassa—	2	
PA_dn_24:2.4.19	ahaṁ taṁ vācaṁ appahāya taṁ cittaṁ appahāya taṁ diṭṭhiṁ appaṭinissajjitvā samaṇassa gotamassa sammukhībhāvaṁ āgaccheyyanti, muddhāpi tassa vipateyyāti.	2	
PA_dn_24:2.4.20	Abhikkamāvuso pāthikaputta, abhikkamaneneva te jayaṁ karissāma, samaṇassa gotamassa parājayan’ti.	2	
PA_dn_24:2.5.1	Evaṁ vutte, bhaggava, acelo pāthikaputto ‘āyāmi, āvuso, āyāmi, āvuso’ti vatvā tattheva saṁsappati, na sakkoti āsanāpi vuṭṭhātuṁ.	2	
PA_dn_24:2.5.2	Atha kho, bhaggava, jāliyo dārupattikantevāsī acelaṁ pāthikaputtaṁ etadavoca:	2	
PA_dn_24:2.5.3	‘kiṁ su nāma te, āvuso pāthikaputta, pāvaḷā su nāma te pīṭhakasmiṁ allīnā, pīṭhakaṁ su nāma te pāvaḷāsu allīnaṁ?	2	
PA_dn_24:2.5.4	Āyāmi, āvuso, āyāmi, āvusoti vatvā tattheva saṁsappasi, na sakkosi āsanāpi vuṭṭhātun’ti.	2	
PA_dn_24:2.5.5	Evampi kho, bhaggava, vuccamāno acelo pāthikaputto ‘āyāmi, āvuso, āyāmi, āvuso’ti vatvā tattheva saṁsappati, na sakkoti āsanāpi vuṭṭhātunti.	2	
PA_dn_24:2.6.1	Yadā kho, bhaggava, jāliyo dārupattikantevāsī aññāsi:	2	
PA_dn_24:2.6.2	‘parābhūtarūpo ayaṁ acelo pāthikaputto āyāmi, āvuso, āyāmi, āvusoti vatvā tattheva saṁsappati, na sakkoti āsanāpi vuṭṭhātun’ti, atha naṁ etadavoca—	2	
PA_dn_24:2.6.3	Bhūtapubbaṁ, āvuso pāthikaputta, sīhassa migarañño etadahosi:	2	
PA_dn_24:2.6.4	‘yannūnāhaṁ aññataraṁ vanasaṇḍaṁ nissāya āsayaṁ kappeyyaṁ.	2	
PA_dn_24:2.6.5_0	Tatrāsayaṁ kappetvā sāyanhasamayaṁ āsayā nikkhameyyaṁ, āsayā nikkhamitvā vijambheyyaṁ,	2	
PA_dn_24:2.6.5_1	vijambhitvā samantā catuddisā anuvilokeyyaṁ, samantā catuddisā anuviloketvā tikkhattuṁ	2	
PA_dn_24:2.6.5_2	sīhanādaṁ nadeyyaṁ, tikkhattuṁ sīhanādaṁ naditvā gocarāya pakkameyyaṁ.	2	
PA_dn_24:2.6.6	So varaṁ varaṁ migasaṅghe vadhitvā mudumaṁsāni mudumaṁsāni bhakkhayitvā tameva āsayaṁ ajjhupeyyan’ti.	2	
PA_dn_24:2.6.7	Atha kho, āvuso, so sīho migarājā aññataraṁ vanasaṇḍaṁ nissāya āsayaṁ kappesi.	2	
PA_dn_24:2.6.8_0	Tatrāsayaṁ kappetvā sāyanhasamayaṁ āsayā nikkhami, āsayā nikkhamitvā vijambhi, vijambhitvā	2	
PA_dn_24:2.6.8_1	samantā catuddisā anuvilokesi, samantā catuddisā anuviloketvā tikkhattuṁ sīhanādaṁ	2	
PA_dn_24:2.6.8_2	nadi, tikkhattuṁ sīhanādaṁ naditvā gocarāya pakkāmi.	2	
PA_dn_24:2.6.9	So varaṁ varaṁ migasaṅghe vadhitvā mudumaṁsāni mudumaṁsāni bhakkhayitvā tameva āsayaṁ ajjhupesi.	2	
PA_dn_24:2.6.10	Tasseva kho, āvuso pāthikaputta, sīhassa migarañño vighāsasaṁvaḍḍho jarasiṅgālo ditto ceva balavā ca.	2	
PA_dn_24:2.6.11	Atha kho, āvuso, tassa jarasiṅgālassa etadahosi:	2	
PA_dn_24:2.6.12	‘ko cāhaṁ, ko sīho migarājā.	2	
PA_dn_24:2.6.13	Yannūnāhampi aññataraṁ vanasaṇḍaṁ nissāya āsayaṁ kappeyyaṁ.	2	
PA_dn_24:2.6.14_0	Tatrāsayaṁ kappetvā sāyanhasamayaṁ āsayā nikkhameyyaṁ, āsayā nikkhamitvā vijambheyyaṁ,	2	
PA_dn_24:2.6.14_1	vijambhitvā samantā catuddisā anuvilokeyyaṁ, samantā catuddisā anuviloketvā tikkhattuṁ	2	
PA_dn_24:2.6.14_2	sīhanādaṁ nadeyyaṁ, tikkhattuṁ sīhanādaṁ naditvā gocarāya pakkameyyaṁ.	2	
PA_dn_24:2.6.15	So varaṁ varaṁ migasaṅghe vadhitvā mudumaṁsāni mudumaṁsāni bhakkhayitvā tameva āsayaṁ ajjhupeyyan’ti.	2	
PA_dn_24:2.7.1	Atha kho so, āvuso, jarasiṅgālo aññataraṁ vanasaṇḍaṁ nissāya āsayaṁ kappesi.	2	
PA_dn_24:2.7.2_0	Tatrāsayaṁ kappetvā sāyanhasamayaṁ āsayā nikkhami, āsayā nikkhamitvā vijambhi, vijambhitvā	2	
PA_dn_24:2.7.2_1	samantā catuddisā anuvilokesi, samantā catuddisā anuviloketvā tikkhattuṁ sīhanādaṁ	2	
PA_dn_24:2.7.2_2	nadissāmīti siṅgālakaṁyeva anadi bheraṇḍakaṁyeva anadi, ke ca chave siṅgāle, ke pana sīhanādeti.	2	
PA_dn_24:2.7.3	Evameva kho tvaṁ, āvuso pāthikaputta, sugatāpadānesu jīvamāno sugatātirittāni bhuñjamāno tathāgate arahante sammāsambuddhe āsādetabbaṁ maññasi.	2	
PA_dn_24:2.7.4	Ke ca chave pāthikaputte, kā ca tathāgatānaṁ arahantānaṁ sammāsambuddhānaṁ āsādanāti.	2	
PA_dn_24:2.8.1	Yato kho, bhaggava, jāliyo dārupattikantevāsī iminā opammena neva asakkhi acelaṁ pāthikaputtaṁ tamhā āsanā cāvetuṁ.	2	
PA_dn_24:2.8.2	Atha naṁ etadavoca:	2	
PA_dn_24:2.8.3	‘Sīhoti attānaṁ samekkhiyāna,	2	
PA_dn_24:2.8.4	Amaññi kotthu migarājāhamasmi;	2	
PA_dn_24:2.8.5	Tatheva so siṅgālakaṁ anadi,	2	
PA_dn_24:2.8.6	Ke ca chave siṅgāle ke pana sīhanādeti.	2	
PA_dn_24:2.8.7	Evameva kho tvaṁ, āvuso pāthikaputta, sugatāpadānesu jīvamāno sugatātirittāni bhuñjamāno tathāgate arahante sammāsambuddhe āsādetabbaṁ maññasi.	2	
PA_dn_24:2.8.8	Ke ca chave pāthikaputte, kā ca tathāgatānaṁ arahantānaṁ sammāsambuddhānaṁ āsādanā’ti.	2	
PA_dn_24:2.9.1	Yato kho, bhaggava, jāliyo dārupattikantevāsī imināpi opammena neva asakkhi acelaṁ pāthikaputtaṁ tamhā āsanā cāvetuṁ.	2	
PA_dn_24:2.9.2	Atha naṁ etadavoca:	2	
PA_dn_24:2.9.3	‘Aññaṁ anucaṅkamanaṁ,	2	
PA_dn_24:2.9.4	Attānaṁ vighāse samekkhiya;	2	
PA_dn_24:2.9.5	Yāva attānaṁ na passati,	2	
PA_dn_24:2.9.6	Kotthu tāva byagghoti maññati.	2	
PA_dn_24:2.9.7	Tatheva so siṅgālakaṁ anadi,	2	
PA_dn_24:2.9.8	Ke ca chave siṅgāle ke pana sīhanādeti.	2	
PA_dn_24:2.9.9	Evameva kho tvaṁ, āvuso pāthikaputta, sugatāpadānesu jīvamāno sugatātirittāni bhuñjamāno tathāgate arahante sammāsambuddhe āsādetabbaṁ maññasi.	2	
PA_dn_24:2.9.10	Ke ca chave pāthikaputte, kā ca tathāgatānaṁ arahantānaṁ sammāsambuddhānaṁ āsādanā’ti.	2	
PA_dn_24:2.10.1	Yato kho, bhaggava, jāliyo dārupattikantevāsī imināpi opammena neva asakkhi acelaṁ pāthikaputtaṁ tamhā āsanā cāvetuṁ.	2	
PA_dn_24:2.10.2	Atha naṁ etadavoca:	2	
PA_dn_24:2.10.3	‘Bhutvāna bheke khalamūsikāyo,	2	
PA_dn_24:2.10.4	Kaṭasīsu khittāni ca koṇapāni;	2	
PA_dn_24:2.10.5	Mahāvane suññavane vivaḍḍho,	2	
PA_dn_24:2.10.6	Amaññi kotthu migarājāhamasmi;	2	
PA_dn_24:2.10.7	Tatheva so siṅgālakaṁ anadi,	2	
PA_dn_24:2.10.8	Ke ca chave siṅgāle ke pana sīhanādeti.	2	
PA_dn_24:2.10.9	Evameva kho tvaṁ, āvuso pāthikaputta, sugatāpadānesu jīvamāno sugatātirittāni bhuñjamāno tathāgate arahante sammāsambuddhe āsādetabbaṁ maññasi.	2	
PA_dn_24:2.10.10	Ke ca chave pāthikaputte, kā ca tathāgatānaṁ arahantānaṁ sammāsambuddhānaṁ āsādanā’ti.	2	
PA_dn_24:2.11.1	Yato kho, bhaggava, jāliyo dārupattikantevāsī imināpi opammena neva asakkhi acelaṁ pāthikaputtaṁ tamhā āsanā cāvetuṁ.	2	
PA_dn_24:2.11.2	Atha taṁ parisaṁ āgantvā evamārocesi:	2	
PA_dn_24:2.11.3	‘parābhūtarūpo, bho, acelo pāthikaputto āyāmi āvuso, āyāmi, āvusoti vatvā tattheva saṁsappati, na sakkoti āsanāpi vuṭṭhātun’ti.	2	
PA_dn_24:2.12.1	Evaṁ vutte, ahaṁ, bhaggava, taṁ parisaṁ etadavocaṁ:	2	
PA_dn_24:2.12.2	‘abhabbo kho, āvuso, acelo pāthikaputto taṁ vācaṁ appahāya taṁ cittaṁ appahāya taṁ diṭṭhiṁ appaṭinissajjitvā mama sammukhībhāvaṁ āgantuṁ.	2	
PA_dn_24:2.12.3	Sacepissa evamassa—	2	
PA_dn_24:2.12.4	ahaṁ taṁ vācaṁ appahāya taṁ cittaṁ appahāya taṁ diṭṭhiṁ appaṭinissajjitvā samaṇassa gotamassa sammukhībhāvaṁ gaccheyyanti, muddhāpi tassa vipateyya.	2	
PA_dn_24:2.12.5	Sacepāyasmantānaṁ licchavīnaṁ evamassa—	2	
PA_dn_24:2.12.6	mayaṁ acelaṁ pāthikaputtaṁ varattāhi bandhitvā nāgehi āviñcheyyāmāti. Tā varattā chijjeyyuṁ pāthikaputto vā.	2	
PA_dn_24:2.12.7	Abhabbo pana acelo pāthikaputto taṁ vācaṁ appahāya taṁ cittaṁ appahāya taṁ diṭṭhiṁ appaṭinissajjitvā mama sammukhībhāvaṁ āgantuṁ.	2	
PA_dn_24:2.12.8	Sacepissa evamassa—ahaṁ taṁ vācaṁ appahāya taṁ cittaṁ appahāya taṁ diṭṭhiṁ appaṭinissajjitvā samaṇassa gotamassa sammukhībhāvaṁ gaccheyyanti, muddhāpi tassa vipateyyā’ti.	2	
PA_dn_24:2.13.1_0	Atha khvāhaṁ, bhaggava, taṁ parisaṁ dhammiyā kathāya sandassesiṁ samādapesiṁ samuttejesiṁ	2	
PA_dn_24:2.13.1_1	sampahaṁsesiṁ, taṁ parisaṁ dhammiyā kathāya sandassetvā samādapetvā samuttejetvā	2	
PA_dn_24:2.13.1_2	sampahaṁsetvā mahābandhanā mokkhaṁ karitvā caturāsītipāṇasahassāni mahāviduggā uddharitvā	2	
PA_dn_24:2.13.1_3	tejodhātuṁ samāpajjitvā sattatālaṁ vehāsaṁ abbhuggantvā aññaṁ sattatālampi acciṁ	2	
PA_dn_24:2.13.1_4	abhinimminitvā pajjalitvā dhūmāyitvā mahāvane kūṭāgārasālāyaṁ paccuṭṭhāsiṁ.	2	
PA_dn_24:2.13.2_0	Atha kho, bhaggava, sunakkhatto licchaviputto yenāhaṁ tenupasaṅkami; upasaṅkamitvā	2	
PA_dn_24:2.13.2_1	maṁ abhivādetvā ekamantaṁ nisīdi. Ekamantaṁ nisinnaṁ kho ahaṁ, bhaggava, sunakkhattaṁ	2	
PA_dn_24:2.13.2_2	licchaviputtaṁ etadavocaṁ:	2	
PA_dn_24:2.13.3	‘Taṁ kiṁ maññasi, sunakkhatta,	2	
PA_dn_24:2.13.4	yatheva te ahaṁ acelaṁ pāthikaputtaṁ ārabbha byākāsiṁ, tatheva taṁ vipākaṁ aññathā vā’ti?	2	
PA_dn_24:2.13.5	‘Yatheva me, bhante, bhagavā acelaṁ pāthikaputtaṁ ārabbha byākāsi, tatheva taṁ vipākaṁ, no aññathā’ti.	2	
PA_dn_24:2.13.6	‘Taṁ kiṁ maññasi, sunakkhatta,	2	
PA_dn_24:2.13.7	yadi evaṁ sante kataṁ vā hoti uttari manussadhammā iddhipāṭihāriyaṁ, akataṁ vā’ti?	2	
PA_dn_24:2.13.8	‘Addhā kho, bhante, evaṁ sante kataṁ hoti uttari manussadhammā iddhipāṭihāriyaṁ, no akatan’ti.	2	
PA_dn_24:2.13.9	‘Evampi kho maṁ tvaṁ, moghapurisa, uttari manussadhammā iddhipāṭihāriyaṁ karontaṁ evaṁ vadesi—	2	
PA_dn_24:2.13.10	na hi pana me, bhante, bhagavā uttari manussadhammā iddhipāṭihāriyaṁ karotīti.	2	
PA_dn_24:2.13.11	Passa, moghapurisa, yāvañca te idaṁ aparaddhan’ti.	2	
PA_dn_24:2.13.12	Evampi kho, bhaggava, sunakkhatto licchaviputto mayā vuccamāno apakkameva imasmā dhammavinayā, yathā taṁ āpāyiko nerayiko.	2	
PA_dn_24:2.14.0	6. Aggaññapaññattikathā	2	
PA_dn_24:2.14.1	Aggaññañcāhaṁ, bhaggava, pajānāmi.	2	
PA_dn_24:2.14.2	Tañca pajānāmi, tato ca uttaritaraṁ pajānāmi, tañca pajānaṁ na parāmasāmi, aparāmasato ca me paccattaññeva nibbuti viditā, yadabhijānaṁ tathāgato no anayaṁ āpajjati.	2	
PA_dn_24:2.14.3	Santi, bhaggava, eke samaṇabrāhmaṇā issarakuttaṁ brahmakuttaṁ ācariyakaṁ aggaññaṁ paññapenti.	2	
PA_dn_24:2.14.4	Tyāhaṁ upasaṅkamitvā evaṁ vadāmi:	2	
PA_dn_24:2.14.5	‘saccaṁ kira tumhe āyasmanto issarakuttaṁ brahmakuttaṁ ācariyakaṁ aggaññaṁ paññapethā’ti?	2	
PA_dn_24:2.14.6	Te ca me evaṁ puṭṭhā, ‘āmo’ti paṭijānanti.	2	
PA_dn_24:2.14.7	Tyāhaṁ evaṁ vadāmi:	2	
PA_dn_24:2.14.8	‘kathaṁvihitakaṁ pana tumhe āyasmanto issarakuttaṁ brahmakuttaṁ ācariyakaṁ aggaññaṁ paññapethā’ti?	2	
PA_dn_24:2.14.9	Te mayā puṭṭhā na sampāyanti, asampāyantā mamaññeva paṭipucchanti.	2	
PA_dn_24:2.14.10	Tesāhaṁ puṭṭho byākaromi:	2	
PA_dn_24:2.14.11	‘Hoti kho so, āvuso, samayo yaṁ kadāci karahaci dīghassa addhuno accayena ayaṁ loko saṁvaṭṭati.	2	
PA_dn_24:2.14.12	Saṁvaṭṭamāne loke yebhuyyena sattā ābhassarasaṁvattanikā honti.	2	
PA_dn_24:2.14.13	Te tattha honti manomayā pītibhakkhā sayaṁpabhā antalikkhacarā subhaṭṭhāyino ciraṁ dīghamaddhānaṁ tiṭṭhanti.	2	
PA_dn_24:2.15.1	Hoti kho so, āvuso, samayo yaṁ kadāci karahaci dīghassa addhuno accayena ayaṁ loko vivaṭṭati.	2	
PA_dn_24:2.15.2	Vivaṭṭamāne loke suññaṁ brahmavimānaṁ pātubhavati.	2	
PA_dn_24:2.15.3	Atha kho aññataro satto āyukkhayā vā puññakkhayā vā ābhassarakāyā cavitvā suññaṁ brahmavimānaṁ upapajjati.	2	
PA_dn_24:2.15.4	So tattha hoti manomayo pītibhakkho sayampabho antalikkhacaro subhaṭṭhāyī, ciraṁ dīghamaddhānaṁ tiṭṭhati.	2	
PA_dn_24:2.16.1	Tassa tattha ekakassa dīgharattaṁ nivusitattā anabhirati paritassanā uppajjati—	2	
PA_dn_24:2.16.2	aho vata aññepi sattā itthattaṁ āgaccheyyunti.	2	
PA_dn_24:2.16.3	Atha aññepi sattā āyukkhayā vā puññakkhayā vā ābhassarakāyā cavitvā suññaṁ brahmavimānaṁ upapajjanti tassa sattassa sahabyataṁ.	2	
PA_dn_24:2.16.4	Tepi tattha honti manomayā pītibhakkhā sayaṁpabhā antalikkhacarā subhaṭṭhāyino, ciraṁ dīghamaddhānaṁ tiṭṭhanti.	2	
PA_dn_24:2.17.1	Tatrāvuso, yo so satto paṭhamaṁ upapanno, tassa evaṁ hoti—	2	
PA_dn_24:2.17.2	ahamasmi brahmā mahābrahmā abhibhū anabhibhūto aññadatthudaso vasavattī issaro kattā nimmātā seṭṭho sajitā vasī pitā bhūtabhabyānaṁ, mayā ime sattā nimmitā.	2	
PA_dn_24:2.17.3	Taṁ kissa hetu?	2	
PA_dn_24:2.17.4	Mamañhi pubbe etadahosi—	2	
PA_dn_24:2.17.5	aho vata aññepi sattā itthattaṁ āgaccheyyunti;	2	
PA_dn_24:2.17.6	iti mama ca manopaṇidhi. Ime ca sattā itthattaṁ āgatāti.	2	
PA_dn_24:2.17.7	Yepi te sattā pacchā upapannā, tesampi evaṁ hoti—	2	
PA_dn_24:2.17.8	ayaṁ kho bhavaṁ brahmā mahābrahmā abhibhū anabhibhūto aññadatthudaso vasavattī issaro kattā nimmātā seṭṭho sajitā vasī pitā bhūtabhabyānaṁ;	2	
PA_dn_24:2.17.9	iminā mayaṁ bhotā brahmunā nimmitā.	2	
PA_dn_24:2.17.10	Taṁ kissa hetu?	2	
PA_dn_24:2.17.11	Imañhi mayaṁ addasāma idha paṭhamaṁ upapannaṁ; mayaṁ panāmha pacchā upapannāti.	2	
PA_dn_24:2.17.12	Tatrāvuso, yo so satto paṭhamaṁ upapanno, so dīghāyukataro ca hoti vaṇṇavantataro ca mahesakkhataro ca.	2	
PA_dn_24:2.17.13	Ye pana te sattā pacchā upapannā, te appāyukatarā ca honti dubbaṇṇatarā ca appesakkhatarā ca.	2	
PA_dn_24:2.17.14	Ṭhānaṁ kho panetaṁ, āvuso, vijjati, yaṁ aññataro satto tamhā kāyā cavitvā itthattaṁ āgacchati.	2	
PA_dn_24:2.17.15	Itthattaṁ āgato samāno agārasmā anagāriyaṁ pabbajati.	2	
PA_dn_24:2.17.16_0	Agārasmā anagāriyaṁ pabbajito samāno ātappamanvāya padhānamanvāya anuyogamanvāya	2	
PA_dn_24:2.17.16_1	appamādamanvāya sammāmanasikāramanvāya tathārūpaṁ cetosamādhiṁ phusati, yathāsamāhite	2	
PA_dn_24:2.17.16_2	citte taṁ pubbenivāsaṁ anussarati; tato paraṁ nānussarati.	2	
PA_dn_24:2.17.17	So evamāha:	2	
PA_dn_24:2.17.18_0	“yo kho so bhavaṁ brahmā mahābrahmā abhibhū anabhibhūto aññadatthudaso vasavattī	2	
PA_dn_24:2.17.18_1	issaro kattā nimmātā seṭṭho sajitā vasī pitā bhūtabhabyānaṁ, yena mayaṁ bhotā brahmunā	2	
PA_dn_24:2.17.18_2	nimmitā. So nicco dhuvo sassato avipariṇāmadhammo sassatisamaṁ tatheva ṭhassati.	2	
PA_dn_24:2.17.19	Ye pana mayaṁ ahumhā tena bhotā brahmunā nimmitā, te mayaṁ aniccā addhuvā appāyukā cavanadhammā itthattaṁ āgatā”ti.	2	
PA_dn_24:2.17.20	Evaṁvihitakaṁ no tumhe āyasmanto issarakuttaṁ brahmakuttaṁ ācariyakaṁ aggaññaṁ paññapethā’ti.	2	
PA_dn_24:2.17.21	Te evamāhaṁsu:	2	
PA_dn_24:2.17.22	‘evaṁ kho no, āvuso gotama, sutaṁ, yathevāyasmā gotamo āhā’ti.	2	
PA_dn_24:2.17.23	Aggaññañcāhaṁ, bhaggava, pajānāmi.	2	
PA_dn_24:2.17.24	Tañca pajānāmi, tato ca uttaritaraṁ pajānāmi, tañca pajānaṁ na parāmasāmi, aparāmasato ca me paccattaññeva nibbuti viditā. Yadabhijānaṁ tathāgato no anayaṁ āpajjati.	2	
PA_dn_24:2.18.1	Santi, bhaggava, eke samaṇabrāhmaṇā khiḍḍāpadosikaṁ ācariyakaṁ aggaññaṁ paññapenti.	2	
PA_dn_24:2.18.2	Tyāhaṁ upasaṅkamitvā evaṁ vadāmi:	2	
PA_dn_24:2.18.3	‘saccaṁ kira tumhe āyasmanto khiḍḍāpadosikaṁ ācariyakaṁ aggaññaṁ paññapethā’ti?	2	
PA_dn_24:2.18.4	Te ca me evaṁ puṭṭhā ‘āmo’ti paṭijānanti.	2	
PA_dn_24:2.18.5	Tyāhaṁ evaṁ vadāmi:	2	
PA_dn_24:2.18.6	‘kathaṁvihitakaṁ pana tumhe āyasmanto khiḍḍāpadosikaṁ ācariyakaṁ aggaññaṁ paññapethā’ti?	2	
PA_dn_24:2.18.7	Te mayā puṭṭhā na sampāyanti, asampāyantā mamaññeva paṭipucchanti,	2	
PA_dn_24:2.18.8	tesāhaṁ puṭṭho byākaromi:	2	
PA_dn_24:2.18.9_0	‘Santāvuso, khiḍḍāpadosikā nāma devā. Te ativelaṁ hassakhiḍḍāratidhammasamāpannā	2	
PA_dn_24:2.18.9_1	viharanti. Tesaṁ ativelaṁ hassakhiḍḍāratidhammasamāpannānaṁ viharataṁ sati sammussati,	2	
PA_dn_24:2.18.9_2	satiyā sammosā te devā tamhā kāyā cavanti.	2	
PA_dn_24:2.18.10	Ṭhānaṁ kho panetaṁ, āvuso, vijjati, yaṁ aññataro satto tamhā kāyā cavitvā itthattaṁ āgacchati,	2	
PA_dn_24:2.18.11	itthattaṁ āgato samāno agārasmā anagāriyaṁ pabbajati,	2	
PA_dn_24:2.18.12_0	agārasmā anagāriyaṁ pabbajito samāno ātappamanvāya padhānamanvāya anuyogamanvāya	2	
PA_dn_24:2.18.12_1	appamādamanvāya sammāmanasikāramanvāya tathārūpaṁ cetosamādhiṁ phusati, yathāsamāhite	2	
PA_dn_24:2.18.12_2	citte taṁ pubbenivāsaṁ anussarati; tato paraṁ nānussarati.	2	
PA_dn_24:2.18.13	So evamāha:	2	
PA_dn_24:2.18.14_0	“ye kho te bhonto devā na khiḍḍāpadosikā te na ativelaṁ hassakhiḍḍāratidhammasamāpannā	2	
PA_dn_24:2.18.14_1	viharanti. Tesaṁ nātivelaṁ hassakhiḍḍāratidhammasamāpannānaṁ viharataṁ sati na sammussati,	2	
PA_dn_24:2.18.14_2	satiyā asammosā te devā tamhā kāyā na cavanti,	2	
PA_dn_24:2.18.15	niccā dhuvā sassatā avipariṇāmadhammā sassatisamaṁ tatheva ṭhassanti.	2	
PA_dn_24:2.18.16_0	Ye pana mayaṁ ahumhā khiḍḍāpadosikā te mayaṁ ativelaṁ hassakhiḍḍāratidhammasamāpannā	2	
PA_dn_24:2.18.16_1	viharimhā, tesaṁ no ativelaṁ hassakhiḍḍāratidhammasamāpannānaṁ viharataṁ sati sammussati,	2	
PA_dn_24:2.18.16_2	satiyā sammosā evaṁ mayaṁ tamhā kāyā cutā,	2	
PA_dn_24:2.18.17	aniccā addhuvā appāyukā cavanadhammā itthattaṁ āgatā”ti.	2	
PA_dn_24:2.18.18	Evaṁvihitakaṁ no tumhe āyasmanto khiḍḍāpadosikaṁ ācariyakaṁ aggaññaṁ paññapethā’ti.	2	
PA_dn_24:2.18.19	Te evamāhaṁsu:	2	
PA_dn_24:2.18.20	‘evaṁ kho no, āvuso gotama, sutaṁ, yathevāyasmā gotamo āhā’ti.	2	
PA_dn_24:2.18.21	Aggaññañcāhaṁ, bhaggava, pajānāmi …pe…	2	
PA_dn_24:2.18.22	yadabhijānaṁ tathāgato no anayaṁ āpajjati.	2	
PA_dn_24:2.19.1	Santi, bhaggava, eke samaṇabrāhmaṇā manopadosikaṁ ācariyakaṁ aggaññaṁ paññapenti.	2	
PA_dn_24:2.19.2	Tyāhaṁ upasaṅkamitvā evaṁ vadāmi:	2	
PA_dn_24:2.19.3	‘saccaṁ kira tumhe āyasmanto manopadosikaṁ ācariyakaṁ aggaññaṁ paññapethā’ti?	2	
PA_dn_24:2.19.4	Te ca me evaṁ puṭṭhā ‘āmo’ti paṭijānanti.	2	
PA_dn_24:2.19.5	Tyāhaṁ evaṁ vadāmi:	2	
PA_dn_24:2.19.6	‘kathaṁvihitakaṁ pana tumhe āyasmanto manopadosikaṁ ācariyakaṁ aggaññaṁ paññapethā’ti?	2	
PA_dn_24:2.19.7	Te mayā puṭṭhā na sampāyanti, asampāyantā mamaññeva paṭipucchanti.	2	
PA_dn_24:2.19.8	Tesāhaṁ puṭṭho byākaromi:	2	
PA_dn_24:2.19.9_0	‘Santāvuso, manopadosikā nāma devā. Te ativelaṁ aññamaññaṁ upanijjhāyanti. Te ativelaṁ	2	
PA_dn_24:2.19.9_1	aññamaññaṁ upanijjhāyantā aññamaññamhi cittāni padūsenti. Te aññamaññaṁ paduṭṭhacittā	2	
PA_dn_24:2.19.9_2	kilantakāyā kilantacittā. Te devā tamhā kāyā cavanti.	2	
PA_dn_24:2.19.10	Ṭhānaṁ kho panetaṁ, āvuso, vijjati, yaṁ aññataro satto tamhā kāyā cavitvā itthattaṁ āgacchati.	2	
PA_dn_24:2.19.11	Itthattaṁ āgato samāno agārasmā anagāriyaṁ pabbajati.	2	
PA_dn_24:2.19.12_0	Agārasmā anagāriyaṁ pabbajito samāno ātappamanvāya padhānamanvāya anuyogamanvāya	2	
PA_dn_24:2.19.12_1	appamādamanvāya sammāmanasikāramanvāya tathārūpaṁ cetosamādhiṁ phusati, yathāsamāhite	2	
PA_dn_24:2.19.12_2	citte taṁ pubbenivāsaṁ anussarati, tato paraṁ nānussarati.	2	
PA_dn_24:2.19.13	So evamāha:	2	
PA_dn_24:2.19.14_0	“ye kho te bhonto devā na manopadosikā te nātivelaṁ aññamaññaṁ upanijjhāyanti. Te	2	
PA_dn_24:2.19.14_1	nātivelaṁ aññamaññaṁ upanijjhāyantā aññamaññamhi cittāni nappadūsenti. Te aññamaññaṁ	2	
PA_dn_24:2.19.14_2	appaduṭṭhacittā akilantakāyā akilantacittā. Te devā tamhā kāyā na cavanti,	2	
PA_dn_24:2.19.15	niccā dhuvā sassatā avipariṇāmadhammā sassatisamaṁ tatheva ṭhassanti.	2	
PA_dn_24:2.19.16_0	Ye pana mayaṁ ahumhā manopadosikā, te mayaṁ ativelaṁ aññamaññaṁ upanijjhāyimhā. Te	2	
PA_dn_24:2.19.16_1	mayaṁ ativelaṁ aññamaññaṁ upanijjhāyantā aññamaññamhi cittāni padūsimhā. Te mayaṁ	2	
PA_dn_24:2.19.16_2	aññamaññaṁ paduṭṭhacittā kilantakāyā kilantacittā. Evaṁ mayaṁ tamhā kāyā cutā,	2	
PA_dn_24:2.19.17	aniccā addhuvā appāyukā cavanadhammā itthattaṁ āgatā”ti.	2	
PA_dn_24:2.19.18	Evaṁvihitakaṁ no tumhe āyasmanto manopadosikaṁ ācariyakaṁ aggaññaṁ paññapethā’ti.	2	
PA_dn_24:2.19.19	Te evamāhaṁsu:	2	
PA_dn_24:2.19.20	‘evaṁ kho no, āvuso gotama, sutaṁ, yathevāyasmā gotamo āhā’ti.	2	
PA_dn_24:2.19.21	Aggaññañcāhaṁ, bhaggava, pajānāmi …pe…	2	
PA_dn_24:2.19.22	yadabhijānaṁ tathāgato no anayaṁ āpajjati.	2	
PA_dn_24:2.20.1	Santi, bhaggava, eke samaṇabrāhmaṇā adhiccasamuppannaṁ ācariyakaṁ aggaññaṁ paññapenti.	2	
PA_dn_24:2.20.2	Tyāhaṁ upasaṅkamitvā evaṁ vadāmi:	2	
PA_dn_24:2.20.3	‘saccaṁ kira tumhe āyasmanto adhiccasamuppannaṁ ācariyakaṁ aggaññaṁ paññapethā’ti?	2	
PA_dn_24:2.20.4	Te ca me evaṁ puṭṭhā ‘āmo’ti paṭijānanti.	2	
PA_dn_24:2.20.5	Tyāhaṁ evaṁ vadāmi:	2	
PA_dn_24:2.20.6	‘kathaṁvihitakaṁ pana tumhe āyasmanto adhiccasamuppannaṁ ācariyakaṁ aggaññaṁ paññapethā’ti?	2	
PA_dn_24:2.20.7	Te mayā puṭṭhā na sampāyanti, asampāyantā mamaññeva paṭipucchanti.	2	
PA_dn_24:2.20.8	Tesāhaṁ puṭṭho byākaromi:	2	
PA_dn_24:2.20.9	‘Santāvuso, asaññasattā nāma devā.	2	
PA_dn_24:2.20.10	Saññuppādā ca pana te devā tamhā kāyā cavanti.	2	
PA_dn_24:2.20.11	Ṭhānaṁ kho panetaṁ, āvuso, vijjati yaṁ aññataro satto tamhā kāyā cavitvā itthattaṁ āgacchati.	2	
PA_dn_24:2.20.12	Itthattaṁ āgato samāno agārasmā anagāriyaṁ pabbajati.	2	
PA_dn_24:2.20.13_0	Agārasmā anagāriyaṁ pabbajito samāno ātappamanvāya padhānamanvāya anuyogamanvāya	2	
PA_dn_24:2.20.13_1	appamādamanvāya sammāmanasikāramanvāya tathārūpaṁ cetosamādhiṁ phusati, yathāsamāhite	2	
PA_dn_24:2.20.13_2	citte taṁ saññuppādaṁ anussarati, tato paraṁ nānussarati’.	2	
PA_dn_24:2.20.14	So evamāha:	2	
PA_dn_24:2.20.15	‘adhiccasamuppanno attā ca loko ca.	2	
PA_dn_24:2.20.16	Taṁ kissa hetu?	2	
PA_dn_24:2.20.17	Ahañhi pubbe nāhosiṁ, somhi etarahi ahutvā santatāya pariṇato’ti.	2	
PA_dn_24:2.20.18	‘Evaṁvihitakaṁ no tumhe āyasmanto adhiccasamuppannaṁ ācariyakaṁ aggaññaṁ paññapethā’ti?	2	
PA_dn_24:2.20.19	Te evamāhaṁsu:	2	
PA_dn_24:2.20.20	‘evaṁ kho no, āvuso gotama, sutaṁ yathevāyasmā gotamo āhā’ti.	2	
PA_dn_24:2.20.21	Aggaññañcāhaṁ, bhaggava, pajānāmi tañca pajānāmi, tato ca uttaritaraṁ pajānāmi, tañca pajānaṁ na parāmasāmi, aparāmasato ca me paccattaññeva nibbuti viditā.	2	
PA_dn_24:2.20.22	Yadabhijānaṁ tathāgato no anayaṁ āpajjati.	2	
PA_dn_24:2.21.1	Evaṁvādiṁ kho maṁ, bhaggava, evamakkhāyiṁ eke samaṇabrāhmaṇā asatā tucchā musā abhūtena abbhācikkhanti:	2	
PA_dn_24:2.21.2	‘viparīto samaṇo gotamo bhikkhavo ca.	2	
PA_dn_24:2.21.3	Samaṇo gotamo evamāha—	2	
PA_dn_24:2.21.4	yasmiṁ samaye subhaṁ vimokkhaṁ upasampajja viharati, sabbaṁ tasmiṁ samaye asubhantveva pajānātī’ti.	2	
PA_dn_24:2.21.5	Na kho panāhaṁ, bhaggava, evaṁ vadāmi:	2	
PA_dn_24:2.21.6	‘yasmiṁ samaye subhaṁ vimokkhaṁ upasampajja viharati, sabbaṁ tasmiṁ samaye asubhantveva pajānātī’ti.	2	
PA_dn_24:2.21.7	Evañca khvāhaṁ, bhaggava, vadāmi:	2	
PA_dn_24:2.21.8	‘yasmiṁ samaye subhaṁ vimokkhaṁ upasampajja viharati, subhantveva tasmiṁ samaye pajānātī’”ti.	2	
PA_dn_24:2.21.9	“Te ca, bhante, viparītā, ye bhagavantaṁ viparītato dahanti bhikkhavo ca.	2	
PA_dn_24:2.21.10	Evaṁpasanno ahaṁ, bhante, bhagavati. Pahoti me bhagavā tathā dhammaṁ desetuṁ, yathā ahaṁ subhaṁ vimokkhaṁ upasampajja vihareyyan”ti.	2	
PA_dn_24:2.21.11	“Dukkaraṁ kho etaṁ, bhaggava, tayā aññadiṭṭhikena aññakhantikena aññarucikena aññatrāyogena aññatrācariyakena subhaṁ vimokkhaṁ upasampajja viharituṁ.	2	
PA_dn_24:2.21.12	Iṅgha tvaṁ, bhaggava, yo ca te ayaṁ mayi pasādo, tameva tvaṁ sādhukamanurakkhā”ti.	2	
PA_dn_24:2.21.13	“Sace taṁ, bhante, mayā dukkaraṁ aññadiṭṭhikena aññakhantikena aññarucikena aññatrāyogena aññatrācariyakena subhaṁ vimokkhaṁ upasampajja viharituṁ.	2	
PA_dn_24:2.21.14	Yo ca me ayaṁ, bhante, bhagavati pasādo, tamevāhaṁ sādhukamanurakkhissāmī”ti.	2	
PA_dn_24:2.21.15	Idamavoca bhagavā.	2	
PA_dn_24:2.21.16	Attamano bhaggavagotto paribbājako bhagavato bhāsitaṁ abhinandīti.	2	
PA_dn_24:2.21.17	Pāthikasuttaṁ niṭṭhitaṁ paṭhamaṁ.	2	
