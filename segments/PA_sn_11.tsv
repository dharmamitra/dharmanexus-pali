segmentnr	original	folio	analyzed
PA_sn_11:1.0.1	Saṁyutta Nikāya 11.1	1	
PA_sn_11:1.0.2	1. Paṭhamavagga	1	
PA_sn_11:1.0.3	Suvīrasutta	1	
PA_sn_11:1.1.1	Evaṁ me sutaṁ—	1	
PA_sn_11:1.1.2	ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme.	1	
PA_sn_11:1.1.3	Tatra kho bhagavā bhikkhū āmantesi:	1	
PA_sn_11:1.1.4	“bhikkhavo”ti.	1	
PA_sn_11:1.1.5	“Bhadante”ti te bhikkhū bhagavato paccassosuṁ.	1	
PA_sn_11:1.1.6	Bhagavā etadavoca:	1	
PA_sn_11:1.2.1	“Bhūtapubbaṁ, bhikkhave, asurā deve abhiyaṁsu.	1	
PA_sn_11:1.2.2	Atha kho, bhikkhave, sakko devānamindo suvīraṁ devaputtaṁ āmantesi:	1	
PA_sn_11:1.2.3	‘ete, tāta suvīra, asurā deve abhiyanti.	1	
PA_sn_11:1.2.4	Gaccha, tāta suvīra, asure paccuyyāhī’ti.	1	
PA_sn_11:1.2.5	‘Evaṁ, bhaddantavā’ti kho, bhikkhave, suvīro devaputto sakkassa devānamindassa paṭissutvā pamādaṁ āpādesi.	1	
PA_sn_11:1.2.6	Dutiyampi kho, bhikkhave, sakko devānamindo suvīraṁ devaputtaṁ āmantesi:	1	
PA_sn_11:1.2.7	‘ete, tāta suvīra, asurā deve abhiyanti.	1	
PA_sn_11:1.2.8	Gaccha, tāta suvīra, asure paccuyyāhī’ti.	1	
PA_sn_11:1.2.9	‘Evaṁ, bhaddantavā’ti kho, bhikkhave, suvīro devaputto sakkassa devānamindassa paṭissutvā dutiyampi pamādaṁ āpādesi.	1	
PA_sn_11:1.2.10	Tatiyampi kho, bhikkhave, sakko devānamindo suvīraṁ devaputtaṁ āmantesi:	1	
PA_sn_11:1.2.11	‘ete, tāta suvīra, asurā deve abhiyanti.	1	
PA_sn_11:1.2.12	Gaccha, tāta suvīra, asure paccuyyāhī’ti.	1	
PA_sn_11:1.2.13	‘Evaṁ, bhaddantavā’ti kho, bhikkhave, suvīro devaputto sakkassa devānamindassa paṭissutvā tatiyampi pamādaṁ āpādesi.	1	
PA_sn_11:1.2.14	Atha kho, bhikkhave, sakko devānamindo suvīraṁ devaputtaṁ gāthāya ajjhabhāsi:	1	
PA_sn_11:1.3.1	‘Anuṭṭhahaṁ avāyāmaṁ,	1	
PA_sn_11:1.3.2	sukhaṁ yatrādhigacchati;	1	
PA_sn_11:1.3.3	Suvīra tattha gacchāhi,	1	
PA_sn_11:1.3.4	mañca tattheva pāpayā’ti.	1	
PA_sn_11:1.4.1	‘Alasvassa anuṭṭhātā,	1	
PA_sn_11:1.4.2	na ca kiccāni kāraye;	1	
PA_sn_11:1.4.3	Sabbakāmasamiddhassa,	1	
PA_sn_11:1.4.4	taṁ me sakka varaṁ disā’ti.	1	
PA_sn_11:1.5.1	‘Yatthālaso anuṭṭhātā,	1	
PA_sn_11:1.5.2	accantaṁ sukhamedhati;	1	
PA_sn_11:1.5.3	Suvīra tattha gacchāhi,	1	
PA_sn_11:1.5.4	mañca tattheva pāpayā’ti.	1	
PA_sn_11:1.6.1	‘Akammunā devaseṭṭha,	1	
PA_sn_11:1.6.2	sakka vindemu yaṁ sukhaṁ;	1	
PA_sn_11:1.6.3	Asokaṁ anupāyāsaṁ,	1	
PA_sn_11:1.6.4	taṁ me sakka varaṁ disā’ti.	1	
PA_sn_11:1.7.1	‘Sace atthi akammena,	1	
PA_sn_11:1.7.2	koci kvaci na jīvati;	1	
PA_sn_11:1.7.3	Nibbānassa hi so maggo,	1	
PA_sn_11:1.7.4	suvīra tattha gacchāhi;	1	
PA_sn_11:1.7.5	Mañca tattheva pāpayā’ti.	1	
PA_sn_11:1.8.1	So hi nāma, bhikkhave, sakko devānamindo sakaṁ puññaphalaṁ upajīvamāno devānaṁ tāvatiṁsānaṁ issariyādhipaccaṁ rajjaṁ kārento uṭṭhānavīriyassa vaṇṇavādī bhavissati.	1	
PA_sn_11:1.8.2_0	Idha kho taṁ, bhikkhave, sobhetha, yaṁ tumhe evaṁ svākkhāte dhammavinaye pabbajitā	1	
PA_sn_11:1.8.2_1	samānā uṭṭhaheyyātha ghaṭeyyātha vāyameyyātha appattassa pattiyā anadhigatassa adhigamāya,	1	
PA_sn_11:1.8.2_2	asacchikatassa sacchikiriyāyā”ti.	1	
PA_sn_11:2.0.1	Saṁyutta Nikāya 11.2	2	
PA_sn_11:2.0.2	1. Paṭhamavagga	2	
PA_sn_11:2.0.3	Susīmasutta	2	
PA_sn_11:2.1.1	Sāvatthiyaṁ.	2	
PA_sn_11:2.1.2	Tatra kho bhagavā bhikkhū āmantesi:	2	
PA_sn_11:2.1.3	“bhikkhavo”ti.	2	
PA_sn_11:2.1.4	“Bhadante”ti te bhikkhū bhagavato paccassosuṁ.	2	
PA_sn_11:2.1.5	Bhagavā etadavoca:	2	
PA_sn_11:2.2.1	“Bhūtapubbaṁ, bhikkhave, asurā deve abhiyaṁsu.	2	
PA_sn_11:2.2.2	Atha kho, bhikkhave, sakko devānamindo susīmaṁ devaputtaṁ āmantesi:	2	
PA_sn_11:2.2.3	‘ete, tāta susīma, asurā deve abhiyanti.	2	
PA_sn_11:2.2.4	Gaccha, tāta susīma, asure paccuyyāhī’ti.	2	
PA_sn_11:2.2.5	‘Evaṁ, bhaddantavā’ti kho, bhikkhave, susīmo devaputto sakkassa devānamindassa paṭissutvā pamādaṁ āpādesi.	2	
PA_sn_11:2.2.6	Dutiyampi kho, bhikkhave, sakko devānamindo susīmaṁ devaputtaṁ āmantesi …pe…	2	
PA_sn_11:2.2.7	dutiyampi pamādaṁ āpādesi.	2	
PA_sn_11:2.2.8	Tatiyampi kho, bhikkhave, sakko devānamindo susīmaṁ devaputtaṁ āmantesi …pe…	2	
PA_sn_11:2.2.9	tatiyampi pamādaṁ āpādesi.	2	
PA_sn_11:2.2.10	Atha kho, bhikkhave, sakko devānamindo susīmaṁ devaputtaṁ gāthāya ajjhabhāsi:	2	
PA_sn_11:2.3.1	‘Anuṭṭhahaṁ avāyāmaṁ,	2	
PA_sn_11:2.3.2	sukhaṁ yatrādhigacchati;	2	
PA_sn_11:2.3.3	Susīma tattha gacchāhi,	2	
PA_sn_11:2.3.4	mañca tattheva pāpayā’ti.	2	
PA_sn_11:2.4.1	‘Alasvassa anuṭṭhātā,	2	
PA_sn_11:2.4.2	na ca kiccāni kāraye;	2	
PA_sn_11:2.4.3	Sabbakāmasamiddhassa,	2	
PA_sn_11:2.4.4	taṁ me sakka varaṁ disā’ti.	2	
PA_sn_11:2.5.1	‘Yatthālaso anuṭṭhātā,	2	
PA_sn_11:2.5.2	accantaṁ sukhamedhati;	2	
PA_sn_11:2.5.3	Susīma tattha gacchāhi,	2	
PA_sn_11:2.5.4	mañca tattheva pāpayā’ti.	2	
PA_sn_11:2.6.1	‘Akammunā devaseṭṭha,	2	
PA_sn_11:2.6.2	sakka vindemu yaṁ sukhaṁ;	2	
PA_sn_11:2.6.3	Asokaṁ anupāyāsaṁ,	2	
PA_sn_11:2.6.4	taṁ me sakka varaṁ disā’ti.	2	
PA_sn_11:2.7.1	‘Sace atthi akammena,	2	
PA_sn_11:2.7.2	koci kvaci na jīvati;	2	
PA_sn_11:2.7.3	Nibbānassa hi so maggo,	2	
PA_sn_11:2.7.4	susīma tattha gacchāhi;	2	
PA_sn_11:2.7.5	Mañca tattheva pāpayā’ti.	2	
PA_sn_11:2.8.1	So hi nāma, bhikkhave, sakko devānamindo sakaṁ puññaphalaṁ upajīvamāno devānaṁ tāvatiṁsānaṁ issariyādhipaccaṁ rajjaṁ kārento uṭṭhānavīriyassa vaṇṇavādī bhavissati.	2	
PA_sn_11:2.8.2_0	Idha kho taṁ, bhikkhave, sobhetha, yaṁ tumhe evaṁ svākkhāte dhammavinaye pabbajitā	2	
PA_sn_11:2.8.2_1	samānā uṭṭhaheyyātha ghaṭeyyātha vāyameyyātha appattassa pattiyā, anadhigatassa adhigamāya,	2	
PA_sn_11:2.8.2_2	asacchikatassa sacchikiriyāyā”ti.	2	
PA_sn_11:3.0.1	Saṁyutta Nikāya 11.3	3	
PA_sn_11:3.0.2	1. Paṭhamavagga	3	
PA_sn_11:3.0.3	Dhajaggasutta	3	
PA_sn_11:3.1.1	Sāvatthiyaṁ.	3	
PA_sn_11:3.1.2	Tatra kho bhagavā bhikkhū āmantesi:	3	
PA_sn_11:3.1.3	“bhikkhavo”ti.	3	
PA_sn_11:3.1.4	“Bhadante”ti te bhikkhū bhagavato paccassosuṁ.	3	
PA_sn_11:3.1.5	Bhagavā etadavoca:	3	
PA_sn_11:3.2.1	“Bhūtapubbaṁ, bhikkhave, devāsurasaṅgāmo samupabyūḷho ahosi.	3	
PA_sn_11:3.2.2	Atha kho, bhikkhave, sakko devānamindo deve tāvatiṁse āmantesi:	3	
PA_sn_11:3.3.1	‘Sace, mārisā, devānaṁ saṅgāmagatānaṁ uppajjeyya bhayaṁ vā chambhitattaṁ vā lomahaṁso vā, mameva tasmiṁ samaye dhajaggaṁ ullokeyyātha.	3	
PA_sn_11:3.3.2	Mamañhi vo dhajaggaṁ ullokayataṁ yaṁ bhavissati bhayaṁ vā chambhitattaṁ vā lomahaṁso vā, so pahīyissati.	3	
PA_sn_11:3.4.1	No ce me dhajaggaṁ ullokeyyātha, atha pajāpatissa devarājassa dhajaggaṁ ullokeyyātha.	3	
PA_sn_11:3.4.2	Pajāpatissa hi vo devarājassa dhajaggaṁ ullokayataṁ yaṁ bhavissati bhayaṁ vā chambhitattaṁ vā lomahaṁso vā, so pahīyissati.	3	
PA_sn_11:3.5.1	No ce pajāpatissa devarājassa dhajaggaṁ ullokeyyātha, atha varuṇassa devarājassa dhajaggaṁ ullokeyyātha.	3	
PA_sn_11:3.5.2	Varuṇassa hi vo devarājassa dhajaggaṁ ullokayataṁ yaṁ bhavissati bhayaṁ vā chambhitattaṁ vā lomahaṁso vā, so pahīyissati.	3	
PA_sn_11:3.6.1	No ce varuṇassa devarājassa dhajaggaṁ ullokeyyātha, atha īsānassa devarājassa dhajaggaṁ ullokeyyātha.	3	
PA_sn_11:3.6.2	Īsānassa hi vo devarājassa dhajaggaṁ ullokayataṁ yaṁ bhavissati bhayaṁ vā chambhitattaṁ vā lomahaṁso vā, so pahīyissatī’ti.	3	
PA_sn_11:3.7.1_0	Taṁ kho pana, bhikkhave, sakkassa vā devānamindassa dhajaggaṁ ullokayataṁ, pajāpatissa	3	
PA_sn_11:3.7.1_1	vā devarājassa dhajaggaṁ ullokayataṁ, varuṇassa vā devarājassa dhajaggaṁ ullokayataṁ,	3	
PA_sn_11:3.7.1_2	īsānassa vā devarājassa dhajaggaṁ ullokayataṁ yaṁ bhavissati bhayaṁ vā chambhitattaṁ	3	
PA_sn_11:3.7.1_3	vā lomahaṁso vā, so pahīyethāpi nopi pahīyetha.	3	
PA_sn_11:3.8.1	Taṁ kissa hetu?	3	
PA_sn_11:3.8.2	Sakko hi, bhikkhave, devānamindo avītarāgo avītadoso avītamoho bhīru chambhī utrāsī palāyīti.	3	
PA_sn_11:3.9.1	Ahañca kho, bhikkhave, evaṁ vadāmi:	3	
PA_sn_11:3.9.2	‘sace tumhākaṁ, bhikkhave, araññagatānaṁ vā rukkhamūlagatānaṁ vā suññāgāragatānaṁ vā uppajjeyya bhayaṁ vā chambhitattaṁ vā lomahaṁso vā, mameva tasmiṁ samaye anussareyyātha:	3	
PA_sn_11:3.9.3	“itipi so bhagavā arahaṁ sammāsambuddho vijjācaraṇasampanno sugato lokavidū anuttaro purisadammasārathi satthā devamanussānaṁ buddho bhagavā”ti.	3	
PA_sn_11:3.9.4	Mamañhi vo, bhikkhave, anussarataṁ yaṁ bhavissati bhayaṁ vā chambhitattaṁ vā lomahaṁso vā, so pahīyissati.	3	
PA_sn_11:3.10.1	No ce maṁ anussareyyātha, atha dhammaṁ anussareyyātha:	3	
PA_sn_11:3.10.2	“svākkhāto bhagavatā dhammo sandiṭṭhiko akāliko ehipassiko opaneyyiko paccattaṁ veditabbo viññūhī”ti.	3	
PA_sn_11:3.10.3	Dhammañhi vo, bhikkhave, anussarataṁ yaṁ bhavissati bhayaṁ vā chambhitattaṁ vā lomahaṁso vā, so pahīyissati.	3	
PA_sn_11:3.11.1	No ce dhammaṁ anussareyyātha, atha saṅghaṁ anussareyyātha:	3	
PA_sn_11:3.11.2_0	“suppaṭipanno bhagavato sāvakasaṅgho ujuppaṭipanno bhagavato sāvakasaṅgho ñāyappaṭipanno	3	
PA_sn_11:3.11.2_1	bhagavato sāvakasaṅgho sāmīcippaṭipanno bhagavato sāvakasaṅgho, yadidaṁ cattāri purisayugāni	3	
PA_sn_11:3.11.2_2	aṭṭha purisapuggalā esa bhagavato sāvakasaṅgho, āhuneyyo pāhuneyyo dakkhiṇeyyo añjalikaraṇīyo	3	
PA_sn_11:3.11.2_3	anuttaraṁ puññakkhettaṁ lokassā”ti.	3	
PA_sn_11:3.11.3	Saṅghañhi vo, bhikkhave, anussarataṁ yaṁ bhavissati bhayaṁ vā chambhitattaṁ vā lomahaṁso vā, so pahīyissati.	3	
PA_sn_11:3.12.1	Taṁ kissa hetu?	3	
PA_sn_11:3.12.2	Tathāgato hi, bhikkhave, arahaṁ sammāsambuddho vītarāgo vītadoso vītamoho abhīru acchambhī anutrāsī apalāyī’”ti.	3	
PA_sn_11:3.12.3	Idamavoca bhagavā.	3	
PA_sn_11:3.12.4	Idaṁ vatvāna sugato athāparaṁ etadavoca satthā:	3	
PA_sn_11:3.13.1	“Araññe rukkhamūle vā,	3	
PA_sn_11:3.13.2	suññāgāreva bhikkhavo;	3	
PA_sn_11:3.13.3	Anussaretha sambuddhaṁ,	3	
PA_sn_11:3.13.4	bhayaṁ tumhāka no siyā.	3	
PA_sn_11:3.14.1	No ce buddhaṁ sareyyātha,	3	
PA_sn_11:3.14.2	lokajeṭṭhaṁ narāsabhaṁ;	3	
PA_sn_11:3.14.3	Atha dhammaṁ sareyyātha,	3	
PA_sn_11:3.14.4	niyyānikaṁ sudesitaṁ.	3	
PA_sn_11:3.15.1	No ce dhammaṁ sareyyātha,	3	
PA_sn_11:3.15.2	niyyānikaṁ sudesitaṁ;	3	
PA_sn_11:3.15.3	Atha saṅghaṁ sareyyātha,	3	
PA_sn_11:3.15.4	puññakkhettaṁ anuttaraṁ.	3	
PA_sn_11:3.16.1	Evaṁ buddhaṁ sarantānaṁ,	3	
PA_sn_11:3.16.2	Dhammaṁ saṅghañca bhikkhavo;	3	
PA_sn_11:3.16.3	Bhayaṁ vā chambhitattaṁ vā,	3	
PA_sn_11:3.16.4	Lomahaṁso na hessatī”ti.	3	
PA_sn_11:4.0.1	Saṁyutta Nikāya 11.4	4	
PA_sn_11:4.0.2	1. Paṭhamavagga	4	
PA_sn_11:4.0.3	Vepacittisutta	4	
PA_sn_11:4.1.1	Sāvatthinidānaṁ.	4	
PA_sn_11:4.1.2	“Bhūtapubbaṁ, bhikkhave, devāsurasaṅgāmo samupabyūḷho ahosi.	4	
PA_sn_11:4.1.3	Atha kho, bhikkhave, vepacitti asurindo asure āmantesi:	4	
PA_sn_11:4.1.4_0	‘sace, mārisā, devānaṁ asurasaṅgāme samupabyūḷhe asurā jineyyuṁ devā parājineyyuṁ,	4	
PA_sn_11:4.1.4_1	yena naṁ sakkaṁ devānamindaṁ kaṇṭhapañcamehi bandhanehi bandhitvā mama santike āneyyātha asurapuran’ti.	4	
PA_sn_11:4.1.5	Sakkopi kho, bhikkhave, devānamindo deve tāvatiṁse āmantesi:	4	
PA_sn_11:4.1.6_0	‘sace, mārisā, devānaṁ asurasaṅgāme samupabyūḷhe devā jineyyuṁ asurā parājineyyuṁ,	4	
PA_sn_11:4.1.6_1	yena naṁ vepacittiṁ asurindaṁ kaṇṭhapañcamehi bandhanehi bandhitvā mama santike āneyyātha sudhammasabhan’ti.	4	
PA_sn_11:4.1.7	Tasmiṁ kho pana, bhikkhave, saṅgāme devā jiniṁsu, asurā parājiniṁsu.	4	
PA_sn_11:4.1.8	Atha kho, bhikkhave, devā tāvatiṁsā vepacittiṁ asurindaṁ kaṇṭhapañcamehi bandhanehi bandhitvā sakkassa devānamindassa santike ānesuṁ sudhammasabhaṁ.	4	
PA_sn_11:4.1.9_0	Tatra sudaṁ, bhikkhave, vepacitti asurindo kaṇṭhapañcamehi bandhanehi baddho sakkaṁ	4	
PA_sn_11:4.1.9_1	devānamindaṁ sudhammasabhaṁ pavisantañca nikkhamantañca asabbhāhi pharusāhi vācāhi	4	
PA_sn_11:4.1.9_2	akkosati paribhāsati.	4	
PA_sn_11:4.1.10	Atha kho, bhikkhave, mātali saṅgāhako sakkaṁ devānamindaṁ gāthāhi ajjhabhāsi:	4	
PA_sn_11:4.2.1	‘Bhayā nu maghavā sakka,	4	
PA_sn_11:4.2.2	dubbalyā no titikkhasi;	4	
PA_sn_11:4.2.3	Suṇanto pharusaṁ vācaṁ,	4	
PA_sn_11:4.2.4	sammukhā vepacittino’ti.	4	
PA_sn_11:4.3.1	‘Nāhaṁ bhayā na dubbalyā,	4	
PA_sn_11:4.3.2	khamāmi vepacittino;	4	
PA_sn_11:4.3.3	Kathañhi mādiso viññū,	4	
PA_sn_11:4.3.4	bālena paṭisaṁyuje’ti.	4	
PA_sn_11:4.4.1	‘Bhiyyo bālā pabhijjeyyuṁ,	4	
PA_sn_11:4.4.2	no cassa paṭisedhako;	4	
PA_sn_11:4.4.3	Tasmā bhusena daṇḍena,	4	
PA_sn_11:4.4.4	dhīro bālaṁ nisedhaye’ti.	4	
PA_sn_11:4.5.1	‘Etadeva ahaṁ maññe,	4	
PA_sn_11:4.5.2	bālassa paṭisedhanaṁ;	4	
PA_sn_11:4.5.3	Paraṁ saṅkupitaṁ ñatvā,	4	
PA_sn_11:4.5.4	yo sato upasammatī’ti.	4	
PA_sn_11:4.6.1	‘Etadeva titikkhāya,	4	
PA_sn_11:4.6.2	vajjaṁ passāmi vāsava;	4	
PA_sn_11:4.6.3	Yadā naṁ maññati bālo,	4	
PA_sn_11:4.6.4	bhayā myāyaṁ titikkhati;	4	
PA_sn_11:4.6.5	Ajjhāruhati dummedho,	4	
PA_sn_11:4.6.6	gova bhiyyo palāyinan’ti.	4	
PA_sn_11:4.7.1	‘Kāmaṁ maññatu vā mā vā,	4	
PA_sn_11:4.7.2	bhayā myāyaṁ titikkhati;	4	
PA_sn_11:4.7.3	Sadatthaparamā atthā,	4	
PA_sn_11:4.7.4	khantyā bhiyyo na vijjati.	4	
PA_sn_11:4.8.1	Yo have balavā santo,	4	
PA_sn_11:4.8.2	dubbalassa titikkhati;	4	
PA_sn_11:4.8.3	Tamāhu paramaṁ khantiṁ,	4	
PA_sn_11:4.8.4	niccaṁ khamati dubbalo.	4	
PA_sn_11:4.9.1	Abalaṁ taṁ balaṁ āhu,	4	
PA_sn_11:4.9.2	yassa bālabalaṁ balaṁ;	4	
PA_sn_11:4.9.3	Balassa dhammaguttassa,	4	
PA_sn_11:4.9.4	paṭivattā na vijjati.	4	
PA_sn_11:4.10.1	Tasseva tena pāpiyo,	4	
PA_sn_11:4.10.2	yo kuddhaṁ paṭikujjhati;	4	
PA_sn_11:4.10.3	Kuddhaṁ appaṭikujjhanto,	4	
PA_sn_11:4.10.4	saṅgāmaṁ jeti dujjayaṁ.	4	
PA_sn_11:4.11.1	Ubhinnamatthaṁ carati,	4	
PA_sn_11:4.11.2	attano ca parassa ca;	4	
PA_sn_11:4.11.3	Paraṁ saṅkupitaṁ ñatvā,	4	
PA_sn_11:4.11.4	yo sato upasammati.	4	
PA_sn_11:4.12.1	Ubhinnaṁ tikicchantānaṁ,	4	
PA_sn_11:4.12.2	attano ca parassa ca;	4	
PA_sn_11:4.12.3	Janā maññanti bāloti,	4	
PA_sn_11:4.12.4	ye dhammassa akovidā’ti.	4	
PA_sn_11:4.13.1	So hi nāma, bhikkhave, sakko devānamindo sakaṁ puññaphalaṁ upajīvamāno devānaṁ tāvatiṁsānaṁ issariyādhipaccaṁ rajjaṁ kārento khantisoraccassa vaṇṇavādī bhavissati.	4	
PA_sn_11:4.13.2	Idha kho taṁ, bhikkhave, sobhetha yaṁ tumhe evaṁ svākkhāte dhammavinaye pabbajitā samānā khamā ca bhaveyyātha soratā cā”ti.	4	
PA_sn_11:5.0.1	Saṁyutta Nikāya 11.5	5	
PA_sn_11:5.0.2	1. Paṭhamavagga	5	
PA_sn_11:5.0.3	Subhāsitajayasutta	5	
PA_sn_11:5.1.1	Sāvatthinidānaṁ.	5	
PA_sn_11:5.1.2	“Bhūtapubbaṁ, bhikkhave, devāsurasaṅgāmo samupabyūḷho ahosi.	5	
PA_sn_11:5.1.3	Atha kho, bhikkhave, vepacitti asurindo sakkaṁ devānamindaṁ etadavoca:	5	
PA_sn_11:5.1.4	‘hotu, devānaminda, subhāsitena jayo’ti.	5	
PA_sn_11:5.1.5	‘Hotu, vepacitti, subhāsitena jayo’ti.	5	
PA_sn_11:5.1.6	Atha kho, bhikkhave, devā ca asurā ca pārisajje ṭhapesuṁ:	5	
PA_sn_11:5.1.7	‘ime no subhāsitadubbhāsitaṁ ājānissantī’ti.	5	
PA_sn_11:5.1.8	Atha kho, bhikkhave, vepacitti asurindo sakkaṁ devānamindaṁ etadavoca:	5	
PA_sn_11:5.1.9	‘bhaṇa, devānaminda, gāthan’ti.	5	
PA_sn_11:5.1.10	Evaṁ vutte, bhikkhave, sakko devānamindo vepacittiṁ asurindaṁ etadavoca:	5	
PA_sn_11:5.1.11	‘tumhe khvettha, vepacitti, pubbadevā.	5	
PA_sn_11:5.1.12	Bhaṇa, vepacitti, gāthan’ti.	5	
PA_sn_11:5.1.13	Evaṁ vutte, bhikkhave, vepacitti asurindo imaṁ gāthaṁ abhāsi:	5	
PA_sn_11:5.2.1	‘Bhiyyo bālā pabhijjeyyuṁ,	5	
PA_sn_11:5.2.2	no cassa paṭisedhako;	5	
PA_sn_11:5.2.3	Tasmā bhusena daṇḍena,	5	
PA_sn_11:5.2.4	dhīro bālaṁ nisedhaye’ti.	5	
PA_sn_11:5.3.1	Bhāsitāya kho pana, bhikkhave, vepacittinā asurindena gāthāya asurā anumodiṁsu, devā tuṇhī ahesuṁ.	5	
PA_sn_11:5.3.2	Atha kho, bhikkhave, vepacitti asurindo sakkaṁ devānamindaṁ etadavoca:	5	
PA_sn_11:5.3.3	‘bhaṇa, devānaminda, gāthan’ti.	5	
PA_sn_11:5.3.4	Evaṁ vutte, bhikkhave, sakko devānamindo imaṁ gāthaṁ abhāsi:	5	
PA_sn_11:5.4.1	‘Etadeva ahaṁ maññe,	5	
PA_sn_11:5.4.2	bālassa paṭisedhanaṁ;	5	
PA_sn_11:5.4.3	Paraṁ saṅkupitaṁ ñatvā,	5	
PA_sn_11:5.4.4	yo sato upasammatī’ti.	5	
PA_sn_11:5.5.1	Bhāsitāya kho pana, bhikkhave, sakkena devānamindena gāthāya, devā anumodiṁsu, asurā tuṇhī ahesuṁ.	5	
PA_sn_11:5.5.2	Atha kho, bhikkhave, sakko devānamindo vepacittiṁ asurindaṁ etadavoca:	5	
PA_sn_11:5.5.3	‘bhaṇa, vepacitti, gāthan’ti.	5	
PA_sn_11:5.5.4	Evaṁ vutte, bhikkhave, vepacitti asurindo imaṁ gāthaṁ abhāsi:	5	
PA_sn_11:5.6.1	‘Etadeva titikkhāya,	5	
PA_sn_11:5.6.2	vajjaṁ passāmi vāsava;	5	
PA_sn_11:5.6.3	Yadā naṁ maññati bālo,	5	
PA_sn_11:5.6.4	bhayā myāyaṁ titikkhati;	5	
PA_sn_11:5.6.5	Ajjhāruhati dummedho,	5	
PA_sn_11:5.6.6	gova bhiyyo palāyinan’ti.	5	
PA_sn_11:5.7.1	Bhāsitāya kho pana, bhikkhave, vepacittinā asurindena gāthāya asurā anumodiṁsu, devā tuṇhī ahesuṁ.	5	
PA_sn_11:5.7.2	Atha kho, bhikkhave, vepacitti asurindo sakkaṁ devānamindaṁ etadavoca:	5	
PA_sn_11:5.7.3	‘bhaṇa, devānaminda, gāthan’ti.	5	
PA_sn_11:5.7.4	Evaṁ vutte, bhikkhave, sakko devānamindo imā gāthāyo abhāsi:	5	
PA_sn_11:5.8.1	‘Kāmaṁ maññatu vā mā vā,	5	
PA_sn_11:5.8.2	bhayā myāyaṁ titikkhati;	5	
PA_sn_11:5.8.3	Sadatthaparamā atthā,	5	
PA_sn_11:5.8.4	khantyā bhiyyo na vijjati.	5	
PA_sn_11:5.9.1	Yo have balavā santo,	5	
PA_sn_11:5.9.2	dubbalassa titikkhati;	5	
PA_sn_11:5.9.3	Tamāhu paramaṁ khantiṁ,	5	
PA_sn_11:5.9.4	niccaṁ khamati dubbalo.	5	
PA_sn_11:5.10.1	Abalaṁ taṁ balaṁ āhu,	5	
PA_sn_11:5.10.2	yassa bālabalaṁ balaṁ;	5	
PA_sn_11:5.10.3	Balassa dhammaguttassa,	5	
PA_sn_11:5.10.4	paṭivattā na vijjati.	5	
PA_sn_11:5.11.1	Tasseva tena pāpiyo,	5	
PA_sn_11:5.11.2	yo kuddhaṁ paṭikujjhati;	5	
PA_sn_11:5.11.3	Kuddhaṁ appaṭikujjhanto,	5	
PA_sn_11:5.11.4	saṅgāmaṁ jeti dujjayaṁ.	5	
PA_sn_11:5.12.1	Ubhinnamatthaṁ carati,	5	
PA_sn_11:5.12.2	attano ca parassa ca;	5	
PA_sn_11:5.12.3	Paraṁ saṅkupitaṁ ñatvā,	5	
PA_sn_11:5.12.4	yo sato upasammati.	5	
PA_sn_11:5.13.1	Ubhinnaṁ tikicchantānaṁ,	5	
PA_sn_11:5.13.2	attano ca parassa ca;	5	
PA_sn_11:5.13.3	Janā maññanti bāloti,	5	
PA_sn_11:5.13.4	ye dhammassa akovidā’ti.	5	
PA_sn_11:5.14.1	Bhāsitāsu kho pana, bhikkhave, sakkena devānamindena gāthāsu, devā anumodiṁsu, asurā tuṇhī ahesuṁ.	5	
PA_sn_11:5.14.2	Atha kho, bhikkhave, devānañca asurānañca pārisajjā etadavocuṁ:	5	
PA_sn_11:5.14.3	‘bhāsitā kho vepacittinā asurindena gāthāyo.	5	
PA_sn_11:5.14.4	Tā ca kho sadaṇḍāvacarā sasatthāvacarā, iti bhaṇḍanaṁ iti viggaho iti kalaho.	5	
PA_sn_11:5.14.5	Bhāsitā kho sakkena devānamindena gāthāyo.	5	
PA_sn_11:5.14.6	Tā ca kho adaṇḍāvacarā asatthāvacarā, iti abhaṇḍanaṁ iti aviggaho iti akalaho.	5	
PA_sn_11:5.14.7	Sakkassa devānamindassa subhāsitena jayo’ti.	5	
PA_sn_11:5.14.8	Iti kho, bhikkhave, sakkassa devānamindassa subhāsitena jayo ahosī”ti.	5	
PA_sn_11:6.0.1	Saṁyutta Nikāya 11.6	6	
PA_sn_11:6.0.2	1. Paṭhamavagga	6	
PA_sn_11:6.0.3	Kulāvakasutta	6	
PA_sn_11:6.1.1	Sāvatthiyaṁ.	6	
PA_sn_11:6.1.2	“Bhūtapubbaṁ, bhikkhave, devāsurasaṅgāmo samupabyūḷho ahosi.	6	
PA_sn_11:6.1.3	Tasmiṁ kho pana, bhikkhave, saṅgāme asurā jiniṁsu, devā parājiniṁsu.	6	
PA_sn_11:6.1.4	Parājitā ca kho, bhikkhave, devā apāyaṁsveva uttarenamukhā, abhiyaṁsveva ne asurā.	6	
PA_sn_11:6.1.5	Atha kho, bhikkhave, sakko devānamindo mātali saṅgāhakaṁ gāthāya ajjhabhāsi:	6	
PA_sn_11:6.2.1	‘Kulāvakā mātali simbalismiṁ,	6	
PA_sn_11:6.2.2	Īsāmukhena parivajjayassu;	6	
PA_sn_11:6.2.3	Kāmaṁ cajāma asuresu pāṇaṁ,	6	
PA_sn_11:6.2.4	Māyime dijā vikulāvakā ahesun’ti.	6	
PA_sn_11:6.3.1	‘Evaṁ, bhaddantavā’ti kho, bhikkhave, mātali saṅgāhako sakkassa devānamindassa paṭissutvā sahassayuttaṁ ājaññarathaṁ paccudāvattesi.	6	
PA_sn_11:6.3.2	Atha kho, bhikkhave, asurānaṁ etadahosi:	6	
PA_sn_11:6.3.3	‘paccudāvatto kho dāni sakkassa devānamindassa sahassayutto ājaññaratho.	6	
PA_sn_11:6.3.4	Dutiyampi kho devā asurehi saṅgāmessantī’ti bhītā asurapurameva pāvisiṁsu.	6	
PA_sn_11:6.3.5	Iti kho, bhikkhave, sakkassa devānamindassa dhammena jayo ahosī”ti.	6	
PA_sn_11:7.0.1	Saṁyutta Nikāya 11.7	7	
PA_sn_11:7.0.2	1. Paṭhamavagga	7	
PA_sn_11:7.0.3	Nadubbhiyasutta	7	
PA_sn_11:7.1.1	Sāvatthiyaṁ.	7	
PA_sn_11:7.1.2	“Bhūtapubbaṁ, bhikkhave, sakkassa devānamindassa rahogatassa paṭisallīnassa evaṁ cetaso parivitakko udapādi:	7	
PA_sn_11:7.1.3	‘yopi me assa supaccatthiko tassapāhaṁ na dubbheyyan’ti.	7	
PA_sn_11:7.1.4	Atha kho, bhikkhave, vepacitti asurindo sakkassa devānamindassa cetasā cetoparivitakkamaññāya yena sakko devānamindo tenupasaṅkami.	7	
PA_sn_11:7.1.5	Addasā kho, bhikkhave, sakko devānamindo vepacittiṁ asurindaṁ dūratova āgacchantaṁ.	7	
PA_sn_11:7.1.6	Disvāna vepacittiṁ asurindaṁ etadavoca:	7	
PA_sn_11:7.1.7	‘tiṭṭha, vepacitti, gahitosī’ti.	7	
PA_sn_11:7.2.1	‘Yadeva te, mārisa, pubbe cittaṁ, tadeva tvaṁ mā pajahāsī’ti.	7	
PA_sn_11:7.3.1	‘Sapassu ca me, vepacitti, adubbhāyā’ti.	7	
PA_sn_11:7.4.1	‘Yaṁ musā bhaṇato pāpaṁ,	7	
PA_sn_11:7.4.2	Yaṁ pāpaṁ ariyūpavādino;	7	
PA_sn_11:7.4.3	Mittadduno ca yaṁ pāpaṁ,	7	
PA_sn_11:7.4.4	Yaṁ pāpaṁ akataññuno;	7	
PA_sn_11:7.4.5	Tameva pāpaṁ phusatu,	7	
PA_sn_11:7.4.6	Yo te dubbhe sujampatī’”ti.	7	
PA_sn_11:8.0.1	Saṁyutta Nikāya 11.8	8	
PA_sn_11:8.0.2	1. Paṭhamavagga	8	
PA_sn_11:8.0.3	Verocanaasurindasutta	8	
PA_sn_11:8.1.1	Sāvatthiyaṁ jetavane.	8	
PA_sn_11:8.1.2	Tena kho pana samayena bhagavā divāvihāragato hoti paṭisallīno.	8	
PA_sn_11:8.1.3	Atha kho sakko ca devānamindo verocano ca asurindo yena bhagavā tenupasaṅkamiṁsu; upasaṅkamitvā paccekaṁ dvārabāhaṁ nissāya aṭṭhaṁsu.	8	
PA_sn_11:8.1.4	Atha kho verocano asurindo bhagavato santike imaṁ gāthaṁ abhāsi:	8	
PA_sn_11:8.2.1	“Vāyametheva puriso,	8	
PA_sn_11:8.2.2	yāva atthassa nipphadā;	8	
PA_sn_11:8.2.3	Nipphannasobhano attho,	8	
PA_sn_11:8.2.4	verocanavaco idan”ti.	8	
PA_sn_11:8.3.1	“Vāyametheva puriso,	8	
PA_sn_11:8.3.2	yāva atthassa nipphadā;	8	
PA_sn_11:8.3.3	Nipphannasobhano attho,	8	
PA_sn_11:8.3.4	khantyā bhiyyo na vijjatī”ti.	8	
PA_sn_11:8.4.1	“Sabbe sattā atthajātā,	8	
PA_sn_11:8.4.2	tattha tattha yathārahaṁ;	8	
PA_sn_11:8.4.3	Saṁyogaparamā tveva,	8	
PA_sn_11:8.4.4	sambhogā sabbapāṇinaṁ;	8	
PA_sn_11:8.4.5	Nipphannasobhano attho,	8	
PA_sn_11:8.4.6	verocanavaco idan”ti.	8	
PA_sn_11:8.5.1	“Sabbe sattā atthajātā,	8	
PA_sn_11:8.5.2	tattha tattha yathārahaṁ;	8	
PA_sn_11:8.5.3	Saṁyogaparamā tveva,	8	
PA_sn_11:8.5.4	sambhogā sabbapāṇinaṁ;	8	
PA_sn_11:8.5.5	Nipphannasobhano attho,	8	
PA_sn_11:8.5.6	khantyā bhiyyo na vijjatī”ti.	8	
PA_sn_11:9.0.1	Saṁyutta Nikāya 11.9	9	
PA_sn_11:9.0.2	1. Paṭhamavagga	9	
PA_sn_11:9.0.3	Araññāyatanaisisutta	9	
PA_sn_11:9.1.1	Sāvatthiyaṁ.	9	
PA_sn_11:9.1.2	“Bhūtapubbaṁ, bhikkhave, sambahulā isayo sīlavanto kalyāṇadhammā araññāyatane paṇṇakuṭīsu sammanti.	9	
PA_sn_11:9.1.3	Atha kho, bhikkhave, sakko ca devānamindo vepacitti ca asurindo yena te isayo sīlavanto kalyāṇadhammā tenupasaṅkamiṁsu.	9	
PA_sn_11:9.1.4_0	Atha kho, bhikkhave, vepacitti asurindo paṭaliyo upāhanā ārohitvā khaggaṁ olaggetvā	9	
PA_sn_11:9.1.4_1	chattena dhāriyamānena aggadvārena assamaṁ pavisitvā te isayo sīlavante kalyāṇadhamme	9	
PA_sn_11:9.1.4_2	apabyāmato karitvā atikkami.	9	
PA_sn_11:9.1.5_0	Atha kho, bhikkhave, sakko devānamindo paṭaliyo upāhanā orohitvā khaggaṁ aññesaṁ	9	
PA_sn_11:9.1.5_1	datvā chattaṁ apanāmetvā dvāreneva assamaṁ pavisitvā te isayo sīlavante kalyāṇadhamme	9	
PA_sn_11:9.1.5_2	anuvātaṁ pañjaliko namassamāno aṭṭhāsi.	9	
PA_sn_11:9.1.6	Atha kho, bhikkhave, te isayo sīlavanto kalyāṇadhammā sakkaṁ devānamindaṁ gāthāya ajjhabhāsiṁsu:	9	
PA_sn_11:9.2.1	‘Gandho isīnaṁ ciradikkhitānaṁ,	9	
PA_sn_11:9.2.2	Kāyā cuto gacchati mālutena;	9	
PA_sn_11:9.2.3	Ito paṭikkamma sahassanetta,	9	
PA_sn_11:9.2.4	Gandho isīnaṁ asuci devarājā’ti.	9	
PA_sn_11:9.3.1	‘Gandho isīnaṁ ciradikkhitānaṁ,	9	
PA_sn_11:9.3.2	Kāyā cuto gacchatu mālutena;	9	
PA_sn_11:9.3.3	Sucitrapupphaṁ sirasmiṁva mālaṁ,	9	
PA_sn_11:9.3.4	Gandhaṁ etaṁ paṭikaṅkhāma bhante;	9	
PA_sn_11:9.3.5	Na hettha devā paṭikūlasaññino’”ti.	9	
PA_sn_11:10.0.1	Saṁyutta Nikāya 11.10	10	
PA_sn_11:10.0.2	1. Paṭhamavagga	10	
PA_sn_11:10.0.3	Samuddakasutta	10	
PA_sn_11:10.1.1	Sāvatthiyaṁ.	10	
PA_sn_11:10.1.2	“Bhūtapubbaṁ, bhikkhave, sambahulā isayo sīlavanto kalyāṇadhammā samuddatīre paṇṇakuṭīsu sammanti.	10	
PA_sn_11:10.1.3	Tena kho pana samayena devāsurasaṅgāmo samupabyūḷho ahosi.	10	
PA_sn_11:10.1.4	Atha kho, bhikkhave, tesaṁ isīnaṁ sīlavantānaṁ kalyāṇadhammānaṁ etadahosi:	10	
PA_sn_11:10.1.5	‘dhammikā kho devā, adhammikā asurā.	10	
PA_sn_11:10.1.6	Siyāpi no asurato bhayaṁ.	10	
PA_sn_11:10.1.7	Yannūna mayaṁ sambaraṁ asurindaṁ upasaṅkamitvā abhayadakkhiṇaṁ yāceyyāmā’ti.	10	
PA_sn_11:10.1.8_0	Atha kho, bhikkhave, te isayo sīlavanto kalyāṇadhammā—seyyathāpi nāma balavā puriso	10	
PA_sn_11:10.1.8_1	samiñjitaṁ vā bāhaṁ pasāreyya, pasāritaṁ vā bāhaṁ samiñjeyya; evameva—samuddatīre	10	
PA_sn_11:10.1.8_2	paṇṇakuṭīsu antarahitā sambarassa asurindassa sammukhe pāturahesuṁ.	10	
PA_sn_11:10.1.9	Atha kho, bhikkhave, te isayo sīlavanto kalyāṇadhammā sambaraṁ asurindaṁ gāthāya ajjhabhāsiṁsu:	10	
PA_sn_11:10.2.1	‘Isayo sambaraṁ pattā,	10	
PA_sn_11:10.2.2	yācanti abhayadakkhiṇaṁ;	10	
PA_sn_11:10.2.3	Kāmaṅkaro hi te dātuṁ,	10	
PA_sn_11:10.2.4	bhayassa abhayassa vā’ti.	10	
PA_sn_11:10.3.1	‘Isīnaṁ abhayaṁ natthi,	10	
PA_sn_11:10.3.2	duṭṭhānaṁ sakkasevinaṁ;	10	
PA_sn_11:10.3.3	Abhayaṁ yācamānānaṁ,	10	
PA_sn_11:10.3.4	bhayameva dadāmi vo’ti.	10	
PA_sn_11:10.4.1	‘Abhayaṁ yācamānānaṁ,	10	
PA_sn_11:10.4.2	bhayameva dadāsi no;	10	
PA_sn_11:10.4.3	Paṭiggaṇhāma te etaṁ,	10	
PA_sn_11:10.4.4	akkhayaṁ hotu te bhayaṁ.	10	
PA_sn_11:10.5.1	Yādisaṁ vapate bījaṁ,	10	
PA_sn_11:10.5.2	tādisaṁ harate phalaṁ;	10	
PA_sn_11:10.5.3	Kalyāṇakārī kalyāṇaṁ,	10	
PA_sn_11:10.5.4	pāpakārī ca pāpakaṁ;	10	
PA_sn_11:10.5.5	Pavuttaṁ tāta te bījaṁ,	10	
PA_sn_11:10.5.6	phalaṁ paccanubhossasī’ti.	10	
PA_sn_11:10.6.1_0	Atha kho, bhikkhave, te isayo sīlavanto kalyāṇadhammā sambaraṁ asurindaṁ abhisapitvā—seyyathāpi	10	
PA_sn_11:10.6.1_1	nāma balavā puriso samiñjitaṁ vā bāhaṁ pasāreyya, pasāritaṁ vā bāhaṁ samiñjeyya;	10	
PA_sn_11:10.6.1_2	evameva—sambarassa asurindassa sammukhe antarahitā samuddatīre paṇṇakuṭīsu pāturahesuṁ.	10	
PA_sn_11:10.6.2	Atha kho, bhikkhave, sambaro asurindo tehi isīhi sīlavantehi kalyāṇadhammehi abhisapito rattiyā sudaṁ tikkhattuṁ ubbijjī”ti.	10	
PA_sn_11:10.6.3	Paṭhamo vaggo.	10	
PA_sn_11:10.7.0	Tassuddānaṁ	10	
PA_sn_11:10.7.1	Suvīraṁ susīmañceva,	10	
PA_sn_11:10.7.2	dhajaggaṁ vepacittino;	10	
PA_sn_11:10.7.3	Subhāsitaṁ jayañceva,	10	
PA_sn_11:10.7.4	kulāvakaṁ nadubbhiyaṁ;	10	
PA_sn_11:10.7.5	Verocana asurindo,	10	
PA_sn_11:10.7.6	isayo araññakañceva;	10	
PA_sn_11:10.7.7	Isayo ca samuddakāti.	10	
PA_sn_11:11.0.1	Saṁyutta Nikāya 11.11	11	
PA_sn_11:11.0.2	2. Dutiyavagga	11	
PA_sn_11:11.0.3	Vatapadasutta	11	
PA_sn_11:11.1.1	Sāvatthiyaṁ.	11	
PA_sn_11:11.1.2	“Sakkassa, bhikkhave, devānamindassa pubbe manussabhūtassa satta vatapadāni samattāni samādinnāni ahesuṁ, yesaṁ samādinnattā sakko sakkattaṁ ajjhagā.	11	
PA_sn_11:11.1.3	Katamāni satta vatapadāni?	11	
PA_sn_11:11.1.4	Yāvajīvaṁ mātāpettibharo assaṁ,	11	
PA_sn_11:11.1.5	yāvajīvaṁ kule jeṭṭhāpacāyī assaṁ,	11	
PA_sn_11:11.1.6	yāvajīvaṁ saṇhavāco assaṁ,	11	
PA_sn_11:11.1.7	yāvajīvaṁ apisuṇavāco assaṁ,	11	
PA_sn_11:11.1.8	yāvajīvaṁ vigatamalamaccherena cetasā agāraṁ ajjhāvaseyyaṁ muttacāgo payatapāṇi vossaggarato yācayogo dānasaṁvibhāgarato,	11	
PA_sn_11:11.1.9	yāvajīvaṁ saccavāco assaṁ,	11	
PA_sn_11:11.1.10	yāvajīvaṁ akkodhano assaṁ—sacepi me kodho uppajjeyya, khippameva naṁ paṭivineyyanti.	11	
PA_sn_11:11.1.11	Sakkassa, bhikkhave, devānamindassa pubbe manussabhūtassa imāni satta vatapadāni samattāni samādinnāni ahesuṁ, yesaṁ samādinnattā sakko sakkattaṁ ajjhagāti.	11	
PA_sn_11:11.2.1	Mātāpettibharaṁ jantuṁ,	11	
PA_sn_11:11.2.2	kule jeṭṭhāpacāyinaṁ;	11	
PA_sn_11:11.2.3	Saṇhaṁ sakhilasambhāsaṁ,	11	
PA_sn_11:11.2.4	pesuṇeyyappahāyinaṁ.	11	
PA_sn_11:11.3.1	Maccheravinaye yuttaṁ,	11	
PA_sn_11:11.3.2	saccaṁ kodhābhibhuṁ naraṁ;	11	
PA_sn_11:11.3.3	Taṁ ve devā tāvatiṁsā,	11	
PA_sn_11:11.3.4	āhu sappuriso itī”ti.	11	
PA_sn_11:12.0.1	Saṁyutta Nikāya 11.12	12	
PA_sn_11:12.0.2	2. Dutiyavagga	12	
PA_sn_11:12.0.3	Sakkanāmasutta	12	
PA_sn_11:12.1.1	Sāvatthiyaṁ jetavane.	12	
PA_sn_11:12.1.2	Tatra kho bhagavā bhikkhū etadavoca:	12	
PA_sn_11:12.1.3	“sakko, bhikkhave, devānamindo pubbe manussabhūto samāno magho nāma māṇavo ahosi, tasmā maghavāti vuccati.	12	
PA_sn_11:12.2.1	Sakko, bhikkhave, devānamindo pubbe manussabhūto samāno pure dānaṁ adāsi, tasmā purindadoti vuccati.	12	
PA_sn_11:12.3.1	Sakko, bhikkhave, devānamindo pubbe manussabhūto samāno sakkaccaṁ dānaṁ adāsi, tasmā sakkoti vuccati.	12	
PA_sn_11:12.4.1	Sakko, bhikkhave, devānamindo pubbe manussabhūto samāno āvasathaṁ adāsi, tasmā vāsavoti vuccati.	12	
PA_sn_11:12.5.1	Sakko, bhikkhave, devānamindo sahassampi atthānaṁ muhuttena cinteti, tasmā sahassakkhoti vuccati.	12	
PA_sn_11:12.6.1	Sakkassa, bhikkhave, devānamindassa sujā nāma asurakaññā pajāpati, tasmā sujampatīti vuccati.	12	
PA_sn_11:12.7.1	Sakko, bhikkhave, devānamindo devānaṁ tāvatiṁsānaṁ issariyādhipaccaṁ rajjaṁ kāreti, tasmā devānamindoti vuccati.	12	
PA_sn_11:12.8.1	Sakkassa, bhikkhave, devānamindassa pubbe manussabhūtassa satta vatapadāni samattāni samādinnāni ahesuṁ, yesaṁ samādinnattā sakko sakkattaṁ ajjhagā.	12	
PA_sn_11:12.8.2	Katamāni satta vatapadāni?	12	
PA_sn_11:12.8.3	Yāvajīvaṁ mātāpettibharo assaṁ,	12	
PA_sn_11:12.8.4	yāvajīvaṁ kule jeṭṭhāpacāyī assaṁ,	12	
PA_sn_11:12.8.5	yāvajīvaṁ saṇhavāco assaṁ,	12	
PA_sn_11:12.8.6	yāvajīvaṁ apisuṇavāco assaṁ,	12	
PA_sn_11:12.8.7	yāvajīvaṁ vigatamalamaccherena cetasā agāraṁ ajjhāvaseyyaṁ muttacāgo payatapāṇi vossaggarato yācayogo dānasaṁvibhāgarato,	12	
PA_sn_11:12.8.8	yāvajīvaṁ saccavāco assaṁ,	12	
PA_sn_11:12.8.9	yāvajīvaṁ akkodhano assaṁ—sacepi me kodho uppajjeyya, khippameva naṁ paṭivineyyanti.	12	
PA_sn_11:12.8.10	Sakkassa, bhikkhave, devānamindassa pubbe manussabhūtassa imāni satta vatapadāni samattāni samādinnāni ahesuṁ, yesaṁ samādinnattā sakko sakkattaṁ ajjhagāti.	12	
PA_sn_11:12.9.1	Mātāpettibharaṁ jantuṁ,	12	
PA_sn_11:12.9.2	kule jeṭṭhāpacāyinaṁ;	12	
PA_sn_11:12.9.3	Saṇhaṁ sakhilasambhāsaṁ,	12	
PA_sn_11:12.9.4	pesuṇeyyappahāyinaṁ.	12	
PA_sn_11:12.10.1	Maccheravinaye yuttaṁ,	12	
PA_sn_11:12.10.2	saccaṁ kodhābhibhuṁ naraṁ;	12	
PA_sn_11:12.10.3	Taṁ ve devā tāvatiṁsā,	12	
PA_sn_11:12.10.4	āhu sappuriso itī”ti.	12	
PA_sn_11:13.0.1	Saṁyutta Nikāya 11.13	13	
PA_sn_11:13.0.2	2. Dutiyavagga	13	
PA_sn_11:13.0.3	Mahālisutta	13	
PA_sn_11:13.1.1	Evaṁ me sutaṁ—	13	
PA_sn_11:13.1.2	ekaṁ samayaṁ bhagavā vesāliyaṁ viharati mahāvane kūṭāgārasālāyaṁ.	13	
PA_sn_11:13.1.3	Atha kho mahāli licchavī yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. Ekamantaṁ nisinno kho mahāli licchavī bhagavantaṁ etadavoca:	13	
PA_sn_11:13.2.1	“Diṭṭho kho, bhante, bhagavatā sakko devānamindo”ti?	13	
PA_sn_11:13.3.1	“Diṭṭho kho me, mahāli, sakko devānamindo”ti.	13	
PA_sn_11:13.4.1	“So hi nūna, bhante, sakkapatirūpako bhavissati.	13	
PA_sn_11:13.4.2	Duddaso hi, bhante, sakko devānamindo”ti.	13	
PA_sn_11:13.5.1	“Sakkañca khvāhaṁ, mahāli, pajānāmi sakkakaraṇe ca dhamme, yesaṁ dhammānaṁ samādinnattā sakko sakkattaṁ ajjhagā, tañca pajānāmi.	13	
PA_sn_11:13.6.1	Sakko, mahāli, devānamindo pubbe manussabhūto samāno magho nāma māṇavo ahosi, tasmā maghavāti vuccati.	13	
PA_sn_11:13.7.1	Sakko, mahāli, devānamindo pubbe manussabhūto samāno sakkaccaṁ dānaṁ adāsi, tasmā sakkoti vuccati.	13	
PA_sn_11:13.8.1	Sakko, mahāli, devānamindo pubbe manussabhūto samāno pure dānaṁ adāsi, tasmā purindadoti vuccati.	13	
PA_sn_11:13.9.1	Sakko, mahāli, devānamindo pubbe manussabhūto samāno āvasathaṁ adāsi, tasmā vāsavoti vuccati.	13	
PA_sn_11:13.10.1	Sakko, mahāli, devānamindo sahassampi atthānaṁ muhuttena cinteti, tasmā sahassakkhoti vuccati.	13	
PA_sn_11:13.11.1	Sakkassa, mahāli, devānamindassa sujā nāma asurakaññā pajāpati, tasmā sujampatīti vuccati.	13	
PA_sn_11:13.12.1	Sakko, mahāli, devānamindo devānaṁ tāvatiṁsānaṁ issariyādhipaccaṁ rajjaṁ kāreti, tasmā devānamindoti vuccati.	13	
PA_sn_11:13.13.1	Sakkassa, mahāli, devānamindassa pubbe manussabhūtassa satta vatapadāni samattāni samādinnāni ahesuṁ, yesaṁ samādinnattā sakko sakkattaṁ ajjhagā.	13	
PA_sn_11:13.13.2	Katamāni satta vatapadāni?	13	
PA_sn_11:13.13.3	Yāvajīvaṁ mātāpettibharo assaṁ,	13	
PA_sn_11:13.13.4	yāvajīvaṁ kule jeṭṭhāpacāyī assaṁ,	13	
PA_sn_11:13.13.5	yāvajīvaṁ saṇhavāco assaṁ,	13	
PA_sn_11:13.13.6	yāvajīvaṁ apisuṇavāco assaṁ,	13	
PA_sn_11:13.13.7	yāvajīvaṁ vigatamalamaccherena cetasā agāraṁ ajjhāvaseyyaṁ muttacāgo payatapāṇi vossaggarato yācayogo dānasaṁvibhāgarato,	13	
PA_sn_11:13.13.8	yāvajīvaṁ saccavāco assaṁ,	13	
PA_sn_11:13.13.9	yāvajīvaṁ akkodhano assaṁ—sacepi me kodho uppajjeyya, khippameva naṁ paṭivineyyanti.	13	
PA_sn_11:13.13.10	Sakkassa, mahāli, devānamindassa pubbe manussabhūtassa imāni satta vatapadāni samattāni samādinnāni ahesuṁ, yesaṁ samādinnattā sakko sakkattaṁ ajjhagāti.	13	
PA_sn_11:13.14.1	Mātāpettibharaṁ jantuṁ,	13	
PA_sn_11:13.14.2	kule jeṭṭhāpacāyinaṁ;	13	
PA_sn_11:13.14.3	Saṇhaṁ sakhilasambhāsaṁ,	13	
PA_sn_11:13.14.4	pesuṇeyyappahāyinaṁ.	13	
PA_sn_11:13.15.1	Maccheravinaye yuttaṁ,	13	
PA_sn_11:13.15.2	saccaṁ kodhābhibhuṁ naraṁ;	13	
PA_sn_11:13.15.3	Taṁ ve devā tāvatiṁsā,	13	
PA_sn_11:13.15.4	āhu sappuriso itī”ti.	13	
PA_sn_11:14.0.1	Saṁyutta Nikāya 11.14	14	
PA_sn_11:14.0.2	2. Dutiyavagga	14	
PA_sn_11:14.0.3	Daliddasutta	14	
PA_sn_11:14.1.1	Ekaṁ samayaṁ bhagavā rājagahe viharati veḷuvane kalandakanivāpe.	14	
PA_sn_11:14.1.2	Tatra kho bhagavā bhikkhū āmantesi:	14	
PA_sn_11:14.1.3	“bhikkhavo”ti.	14	
PA_sn_11:14.1.4	“Bhadante”ti te bhikkhū bhagavato paccassosuṁ.	14	
PA_sn_11:14.1.5	Bhagavā etadavoca:	14	
PA_sn_11:14.2.1	“Bhūtapubbaṁ, bhikkhave, aññataro puriso imasmiṁyeva rājagahe manussadaliddo ahosi manussakapaṇo manussavarāko.	14	
PA_sn_11:14.2.2	So tathāgatappavedite dhammavinaye saddhaṁ samādiyi, sīlaṁ samādiyi, sutaṁ samādiyi, cāgaṁ samādiyi, paññaṁ samādiyi.	14	
PA_sn_11:14.2.3_0	So tathāgatappavedite dhammavinaye saddhaṁ samādiyitvā sīlaṁ samādiyitvā sutaṁ samādiyitvā	14	
PA_sn_11:14.2.3_1	cāgaṁ samādiyitvā paññaṁ samādiyitvā kāyassa bhedā paraṁ maraṇā sugatiṁ saggaṁ lokaṁ	14	
PA_sn_11:14.2.3_2	upapajji devānaṁ tāvatiṁsānaṁ sahabyataṁ.	14	
PA_sn_11:14.2.4	So aññe deve atirocati vaṇṇena ceva yasasā ca.	14	
PA_sn_11:14.2.5	Tatra sudaṁ, bhikkhave, devā tāvatiṁsā ujjhāyanti khiyyanti vipācenti:	14	
PA_sn_11:14.2.6	‘acchariyaṁ vata bho, abbhutaṁ vata bho.	14	
PA_sn_11:14.2.7	Ayañhi devaputto pubbe manussabhūto samāno manussadaliddo ahosi manussakapaṇo manussavarāko;	14	
PA_sn_11:14.2.8	so kāyassa bhedā paraṁ maraṇā sugatiṁ saggaṁ lokaṁ upapanno devānaṁ tāvatiṁsānaṁ sahabyataṁ.	14	
PA_sn_11:14.2.9	So aññe deve atirocati vaṇṇena ceva yasasā cā’ti.	14	
PA_sn_11:14.3.1	Atha kho, bhikkhave, sakko devānamindo deve tāvatiṁse āmantesi:	14	
PA_sn_11:14.3.2	‘mā kho tumhe, mārisā, etassa devaputtassa ujjhāyittha.	14	
PA_sn_11:14.3.3	Eso kho, mārisā, devaputto pubbe manussabhūto samāno tathāgatappavedite dhammavinaye saddhaṁ samādiyi, sīlaṁ samādiyi, sutaṁ samādiyi, cāgaṁ samādiyi, paññaṁ samādiyi.	14	
PA_sn_11:14.3.4_0	So tathāgatappavedite dhammavinaye saddhaṁ samādiyitvā sīlaṁ samādiyitvā sutaṁ samādiyitvā	14	
PA_sn_11:14.3.4_1	cāgaṁ samādiyitvā paññaṁ samādiyitvā kāyassa bhedā paraṁ maraṇā sugatiṁ saggaṁ lokaṁ	14	
PA_sn_11:14.3.4_2	upapanno devānaṁ tāvatiṁsānaṁ sahabyataṁ.	14	
PA_sn_11:14.3.5	So aññe deve atirocati vaṇṇena ceva yasasā cā’ti.	14	
PA_sn_11:14.3.6	Atha kho, bhikkhave, sakko devānamindo deve tāvatiṁse anunayamāno tāyaṁ velāyaṁ imā gāthāyo abhāsi:	14	
PA_sn_11:14.4.1	‘Yassa saddhā tathāgate,	14	
PA_sn_11:14.4.2	acalā suppatiṭṭhitā;	14	
PA_sn_11:14.4.3	Sīlañca yassa kalyāṇaṁ,	14	
PA_sn_11:14.4.4	ariyakantaṁ pasaṁsitaṁ.	14	
PA_sn_11:14.5.1	Saṅghe pasādo yassatthi,	14	
PA_sn_11:14.5.2	ujubhūtañca dassanaṁ;	14	
PA_sn_11:14.5.3	Adaliddoti taṁ āhu,	14	
PA_sn_11:14.5.4	amoghaṁ tassa jīvitaṁ.	14	
PA_sn_11:14.6.1	Tasmā saddhañca sīlañca,	14	
PA_sn_11:14.6.2	pasādaṁ dhammadassanaṁ;	14	
PA_sn_11:14.6.3	Anuyuñjetha medhāvī,	14	
PA_sn_11:14.6.4	saraṁ buddhāna sāsanan’”ti.	14	
PA_sn_11:15.0.1	Saṁyutta Nikāya 11.15	15	
PA_sn_11:15.0.2	2. Dutiyavagga	15	
PA_sn_11:15.0.3	Rāmaṇeyyakasutta	15	
PA_sn_11:15.1.1	Sāvatthiyaṁ jetavane.	15	
PA_sn_11:15.1.2	Atha kho sakko devānamindo yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ aṭṭhāsi. Ekamantaṁ ṭhito kho sakko devānamindo bhagavantaṁ etadavoca:	15	
PA_sn_11:15.1.3	“kiṁ nu kho, bhante, bhūmirāmaṇeyyakan”ti?	15	
PA_sn_11:15.2.1	“Ārāmacetyā vanacetyā,	15	
PA_sn_11:15.2.2	pokkharañño sunimmitā;	15	
PA_sn_11:15.2.3	Manussarāmaṇeyyassa,	15	
PA_sn_11:15.2.4	kalaṁ nāgghanti soḷasiṁ.	15	
PA_sn_11:15.3.1	Gāme vā yadi vāraññe,	15	
PA_sn_11:15.3.2	Ninne vā yadi vā thale;	15	
PA_sn_11:15.3.3	Yattha arahanto viharanti,	15	
PA_sn_11:15.3.4	Taṁ bhūmirāmaṇeyyakan”ti.	15	
PA_sn_11:16.0.1	Saṁyutta Nikāya 11.16	16	
PA_sn_11:16.0.2	2. Dutiyavagga	16	
PA_sn_11:16.0.3	Yajamānasutta	16	
PA_sn_11:16.1.1	Ekaṁ samayaṁ bhagavā rājagahe viharati gijjhakūṭe pabbate.	16	
PA_sn_11:16.1.2	Atha kho sakko devānamindo yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ aṭṭhāsi.	16	
PA_sn_11:16.1.3	Ekamantaṁ ṭhito kho sakko devānamindo bhagavantaṁ gāthāya ajjhabhāsi:	16	
PA_sn_11:16.2.1	“Yajamānānaṁ manussānaṁ,	16	
PA_sn_11:16.2.2	puññapekkhāna pāṇinaṁ;	16	
PA_sn_11:16.2.3	Karotaṁ opadhikaṁ puññaṁ,	16	
PA_sn_11:16.2.4	kattha dinnaṁ mahapphalan”ti.	16	
PA_sn_11:16.3.1	“Cattāro ca paṭipannā,	16	
PA_sn_11:16.3.2	cattāro ca phale ṭhitā;	16	
PA_sn_11:16.3.3	Esa saṅgho ujubhūto,	16	
PA_sn_11:16.3.4	paññāsīlasamāhito.	16	
PA_sn_11:16.4.1	Yajamānānaṁ manussānaṁ,	16	
PA_sn_11:16.4.2	Puññapekkhāna pāṇinaṁ;	16	
PA_sn_11:16.4.3	Karotaṁ opadhikaṁ puññaṁ,	16	
PA_sn_11:16.4.4	Saṅghe dinnaṁ mahapphalan”ti.	16	
PA_sn_11:17.0.1	Saṁyutta Nikāya 11.17	17	
PA_sn_11:17.0.2	2. Dutiyavagga	17	
PA_sn_11:17.0.3	Buddhavandanāsutta	17	
PA_sn_11:17.1.1	Sāvatthiyaṁ jetavane.	17	
PA_sn_11:17.1.2	Tena kho pana samayena bhagavā divāvihāragato hoti paṭisallīno.	17	
PA_sn_11:17.1.3	Atha kho sakko ca devānamindo brahmā ca sahampati yena bhagavā tenupasaṅkamiṁsu; upasaṅkamitvā paccekaṁ dvārabāhaṁ nissāya aṭṭhaṁsu.	17	
PA_sn_11:17.1.4	Atha kho sakko devānamindo bhagavato santike imaṁ gāthaṁ abhāsi:	17	
PA_sn_11:17.2.1	“Uṭṭhehi vīra vijitasaṅgāma,	17	
PA_sn_11:17.2.2	Pannabhāra anaṇa vicara loke;	17	
PA_sn_11:17.2.3	Cittañca te suvimuttaṁ,	17	
PA_sn_11:17.2.4	Cando yathā pannarasāya rattin”ti.	17	
PA_sn_11:17.3.1	“Na kho, devānaminda, tathāgatā evaṁ vanditabbā.	17	
PA_sn_11:17.3.2	Evañca kho, devānaminda, tathāgatā vanditabbā:	17	
PA_sn_11:17.4.1	‘Uṭṭhehi vīra vijitasaṅgāma,	17	
PA_sn_11:17.4.2	Satthavāha anaṇa vicara loke;	17	
PA_sn_11:17.4.3	Desassu bhagavā dhammaṁ,	17	
PA_sn_11:17.4.4	Aññātāro bhavissantī’”ti.	17	
PA_sn_11:18.0.1	Saṁyutta Nikāya 11.18	18	
PA_sn_11:18.0.2	2. Dutiyavagga	18	
PA_sn_11:18.0.3	Gahaṭṭhavandanāsutta	18	
PA_sn_11:18.1.1	Sāvatthiyaṁ.	18	
PA_sn_11:18.1.2	Tatra …pe… etadavoca:	18	
PA_sn_11:18.1.3	“bhūtapubbaṁ, bhikkhave, sakko devānamindo mātaliṁ saṅgāhakaṁ āmantesi:	18	
PA_sn_11:18.1.4	‘yojehi, samma mātali, sahassayuttaṁ ājaññarathaṁ. Uyyānabhūmiṁ gacchāma subhūmiṁ dassanāyā’ti.	18	
PA_sn_11:18.1.5	‘Evaṁ, bhaddantavā’ti kho, bhikkhave, mātali saṅgāhako sakkassa devānamindassa paṭissutvā sahassayuttaṁ ājaññarathaṁ yojetvā sakkassa devānamindassa paṭivedesi:	18	
PA_sn_11:18.1.6	‘yutto kho te, mārisa, sahassayutto ājaññaratho.	18	
PA_sn_11:18.1.7	Yassadāni kālaṁ maññasī’ti.	18	
PA_sn_11:18.1.8	Atha kho, bhikkhave, sakko devānamindo vejayantapāsādā orohanto añjaliṁ katvā sudaṁ puthuddisā namassati.	18	
PA_sn_11:18.1.9	Atha kho, bhikkhave, mātali saṅgāhako sakkaṁ devānamindaṁ gāthāya ajjhabhāsi:	18	
PA_sn_11:18.2.1	‘Taṁ namassanti tevijjā,	18	
PA_sn_11:18.2.2	sabbe bhummā ca khattiyā;	18	
PA_sn_11:18.2.3	Cattāro ca mahārājā,	18	
PA_sn_11:18.2.4	tidasā ca yasassino;	18	
PA_sn_11:18.2.5	Atha ko nāma so yakkho,	18	
PA_sn_11:18.2.6	yaṁ tvaṁ sakka namassasī’ti.	18	
PA_sn_11:18.3.1	‘Maṁ namassanti tevijjā,	18	
PA_sn_11:18.3.2	sabbe bhummā ca khattiyā;	18	
PA_sn_11:18.3.3	Cattāro ca mahārājā,	18	
PA_sn_11:18.3.4	tidasā ca yasassino.	18	
PA_sn_11:18.4.1	Ahañca sīlasampanne,	18	
PA_sn_11:18.4.2	cirarattasamāhite;	18	
PA_sn_11:18.4.3	Sammāpabbajite vande,	18	
PA_sn_11:18.4.4	brahmacariyaparāyane.	18	
PA_sn_11:18.5.1	Ye gahaṭṭhā puññakarā,	18	
PA_sn_11:18.5.2	sīlavanto upāsakā;	18	
PA_sn_11:18.5.3	Dhammena dāraṁ posenti,	18	
PA_sn_11:18.5.4	te namassāmi mātalī’ti.	18	
PA_sn_11:18.6.1	‘Seṭṭhā hi kira lokasmiṁ,	18	
PA_sn_11:18.6.2	ye tvaṁ sakka namassasi;	18	
PA_sn_11:18.6.3	Ahampi te namassāmi,	18	
PA_sn_11:18.6.4	ye namassasi vāsavā’ti.	18	
PA_sn_11:18.7.1	Idaṁ vatvāna maghavā,	18	
PA_sn_11:18.7.2	devarājā sujampati;	18	
PA_sn_11:18.7.3	Puthuddisā namassitvā,	18	
PA_sn_11:18.7.4	pamukho rathamāruhī”ti.	18	
PA_sn_11:19.0.1	Saṁyutta Nikāya 11.19	19	
PA_sn_11:19.0.2	2. Dutiyavagga	19	
PA_sn_11:19.0.3	Satthāravandanāsutta	19	
PA_sn_11:19.1.1	Sāvatthiyaṁ jetavane.	19	
PA_sn_11:19.1.2	“Bhūtapubbaṁ, bhikkhave, sakko devānamindo mātaliṁ saṅgāhakaṁ āmantesi:	19	
PA_sn_11:19.1.3	‘yojehi, samma mātali, sahassayuttaṁ ājaññarathaṁ, uyyānabhūmiṁ gacchāma subhūmiṁ dassanāyā’ti.	19	
PA_sn_11:19.1.4	‘Evaṁ, bhaddantavā’ti kho, bhikkhave, mātali saṅgāhako sakkassa devānamindassa paṭissutvā sahassayuttaṁ ājaññarathaṁ yojetvā sakkassa devānamindassa paṭivedesi:	19	
PA_sn_11:19.1.5	‘yutto kho te, mārisa, sahassayutto ājaññaratho.	19	
PA_sn_11:19.1.6	Yassadāni kālaṁ maññasī’ti.	19	
PA_sn_11:19.1.7	Atha kho, bhikkhave, sakko devānamindo vejayantapāsādā orohanto añjaliṁ katvā sudaṁ bhagavantaṁ namassati.	19	
PA_sn_11:19.1.8	Atha kho, bhikkhave, mātali saṅgāhako sakkaṁ devānamindaṁ gāthāya ajjhabhāsi:	19	
PA_sn_11:19.2.1	‘Yañhi devā manussā ca,	19	
PA_sn_11:19.2.2	taṁ namassanti vāsava;	19	
PA_sn_11:19.2.3	Atha ko nāma so yakkho,	19	
PA_sn_11:19.2.4	yaṁ tvaṁ sakka namassasī’ti.	19	
PA_sn_11:19.3.1	‘Yo idha sammāsambuddho,	19	
PA_sn_11:19.3.2	asmiṁ loke sadevake;	19	
PA_sn_11:19.3.3	Anomanāmaṁ satthāraṁ,	19	
PA_sn_11:19.3.4	taṁ namassāmi mātali.	19	
PA_sn_11:19.4.1	Yesaṁ rāgo ca doso ca,	19	
PA_sn_11:19.4.2	avijjā ca virājitā;	19	
PA_sn_11:19.4.3	Khīṇāsavā arahanto,	19	
PA_sn_11:19.4.4	te namassāmi mātali.	19	
PA_sn_11:19.5.1	Ye rāgadosavinayā,	19	
PA_sn_11:19.5.2	avijjāsamatikkamā;	19	
PA_sn_11:19.5.3	Sekkhā apacayārāmā,	19	
PA_sn_11:19.5.4	appamattānusikkhare;	19	
PA_sn_11:19.5.5	Te namassāmi mātalī’ti.	19	
PA_sn_11:19.6.1	‘Seṭṭhā hi kira lokasmiṁ,	19	
PA_sn_11:19.6.2	ye tvaṁ sakka namassasi;	19	
PA_sn_11:19.6.3	Ahampi te namassāmi,	19	
PA_sn_11:19.6.4	ye namassasi vāsavā’ti.	19	
PA_sn_11:19.7.1	Idaṁ vatvāna maghavā,	19	
PA_sn_11:19.7.2	devarājā sujampati;	19	
PA_sn_11:19.7.3	Bhagavantaṁ namassitvā,	19	
PA_sn_11:19.7.4	pamukho rathamāruhī”ti.	19	
PA_sn_11:20.0.1	Saṁyutta Nikāya 11.20	20	
PA_sn_11:20.0.2	2. Dutiyavagga	20	
PA_sn_11:20.0.3	Saṅghavandanāsutta	20	
PA_sn_11:20.1.1	Sāvatthiyaṁ jetavane.	20	
PA_sn_11:20.1.2	Tatra kho …pe… etadavoca:	20	
PA_sn_11:20.1.3	“bhūtapubbaṁ, bhikkhave, sakko devānamindo mātaliṁ saṅgāhakaṁ āmantesi:	20	
PA_sn_11:20.1.4	‘yojehi, samma mātali, sahassayuttaṁ ājaññarathaṁ, uyyānabhūmiṁ gacchāma subhūmiṁ dassanāyā’ti.	20	
PA_sn_11:20.1.5	‘Evaṁ, bhaddantavā’ti kho, bhikkhave, mātali saṅgāhako sakkassa devānamindassa paṭissutvā, sahassayuttaṁ ājaññarathaṁ yojetvā sakkassa devānamindassa paṭivedesi:	20	
PA_sn_11:20.1.6	‘yutto kho te, mārisa, sahassayutto ājaññaratho,	20	
PA_sn_11:20.1.7	yassadāni kālaṁ maññasī’ti.	20	
PA_sn_11:20.1.8	Atha kho, bhikkhave, sakko devānamindo vejayantapāsādā orohanto añjaliṁ katvā sudaṁ bhikkhusaṅghaṁ namassati.	20	
PA_sn_11:20.1.9	Atha kho, bhikkhave, mātali saṅgāhako sakkaṁ devānamindaṁ gāthāya ajjhabhāsi:	20	
PA_sn_11:20.2.1	‘Tañhi ete namasseyyuṁ,	20	
PA_sn_11:20.2.2	pūtidehasayā narā;	20	
PA_sn_11:20.2.3	Nimuggā kuṇapamhete,	20	
PA_sn_11:20.2.4	khuppipāsasamappitā.	20	
PA_sn_11:20.3.1	Kiṁ nu tesaṁ pihayasi,	20	
PA_sn_11:20.3.2	anāgārāna vāsava;	20	
PA_sn_11:20.3.3	Ācāraṁ isinaṁ brūhi,	20	
PA_sn_11:20.3.4	taṁ suṇoma vaco tavā’ti.	20	
PA_sn_11:20.4.1	‘Etaṁ tesaṁ pihayāmi,	20	
PA_sn_11:20.4.2	anāgārāna mātali;	20	
PA_sn_11:20.4.3	Yamhā gāmā pakkamanti,	20	
PA_sn_11:20.4.4	anapekkhā vajanti te.	20	
PA_sn_11:20.5.1	Na tesaṁ koṭṭhe openti,	20	
PA_sn_11:20.5.2	na kumbhi na kaḷopiyaṁ;	20	
PA_sn_11:20.5.3	Paraniṭṭhitamesānā,	20	
PA_sn_11:20.5.4	tena yāpenti subbatā.	20	
PA_sn_11:20.6.1	Sumantamantino dhīrā,	20	
PA_sn_11:20.6.2	tuṇhībhūtā samañcarā;	20	
PA_sn_11:20.6.3	Devā viruddhā asurehi,	20	
PA_sn_11:20.6.4	puthu maccā ca mātali.	20	
PA_sn_11:20.7.1	Aviruddhā viruddhesu,	20	
PA_sn_11:20.7.2	attadaṇḍesu nibbutā;	20	
PA_sn_11:20.7.3	Sādānesu anādānā,	20	
PA_sn_11:20.7.4	te namassāmi mātalī’ti.	20	
PA_sn_11:20.8.1	‘Seṭṭhā hi kira lokasmiṁ,	20	
PA_sn_11:20.8.2	ye tvaṁ sakka namassasi;	20	
PA_sn_11:20.8.3	Ahampi te namassāmi,	20	
PA_sn_11:20.8.4	ye namassasi vāsavā’”ti.	20	
PA_sn_11:20.9.1	Idaṁ vatvāna maghavā,	20	
PA_sn_11:20.9.2	devarājā sujampati;	20	
PA_sn_11:20.9.3	Bhikkhusaṅghaṁ namassitvā,	20	
PA_sn_11:20.9.4	pamukho rathamāruhīti.	20	
PA_sn_11:20.9.5	Dutiyo vaggo.	20	
PA_sn_11:20.10.0	Tassuddānaṁ	20	
PA_sn_11:20.10.1	Devā pana tayo vuttā,	20	
PA_sn_11:20.10.2	daliddañca rāmaṇeyyakaṁ;	20	
PA_sn_11:20.10.3	Yajamānañca vandanā,	20	
PA_sn_11:20.10.4	tayo sakkanamassanāti.	20	
PA_sn_11:21.0.1	Saṁyutta Nikāya 11.21	21	
PA_sn_11:21.0.2	3. Tatiyavagga	21	
PA_sn_11:21.0.3	Chetvāsutta	21	
PA_sn_11:21.1.1	Sāvatthiyaṁ jetavane.	21	
PA_sn_11:21.1.2	Atha kho sakko devānamindo yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ aṭṭhāsi.	21	
PA_sn_11:21.1.3	Ekamantaṁ ṭhito kho sakko devānamindo bhagavantaṁ gāthāya ajjhabhāsi:	21	
PA_sn_11:21.2.1	“Kiṁsu chetvā sukhaṁ seti,	21	
PA_sn_11:21.2.2	kiṁsu chetvā na socati;	21	
PA_sn_11:21.2.3	Kissassu ekadhammassa,	21	
PA_sn_11:21.2.4	vadhaṁ rocesi gotamā”ti.	21	
PA_sn_11:21.3.1	“Kodhaṁ chetvā sukhaṁ seti,	21	
PA_sn_11:21.3.2	kodhaṁ chetvā na socati;	21	
PA_sn_11:21.3.3	Kodhassa visamūlassa,	21	
PA_sn_11:21.3.4	madhuraggassa vāsava;	21	
PA_sn_11:21.3.5	Vadhaṁ ariyā pasaṁsanti,	21	
PA_sn_11:21.3.6	tañhi chetvā na socatī”ti.	21	
PA_sn_11:22.0.1	Saṁyutta Nikāya 11.22	22	
PA_sn_11:22.0.2	3. Tatiyavagga	22	
PA_sn_11:22.0.3	Dubbaṇṇiyasutta	22	
PA_sn_11:22.1.1	Sāvatthiyaṁ jetavane.	22	
PA_sn_11:22.1.2	Tatra kho …pe… etadavoca:	22	
PA_sn_11:22.1.3	“bhūtapubbaṁ, bhikkhave, aññataro yakkho dubbaṇṇo okoṭimako sakkassa devānamindassa āsane nisinno ahosi.	22	
PA_sn_11:22.1.4	Tatra sudaṁ, bhikkhave, devā tāvatiṁsā ujjhāyanti khiyyanti vipācenti:	22	
PA_sn_11:22.1.5	‘acchariyaṁ vata bho, abbhutaṁ vata bho.	22	
PA_sn_11:22.1.6	Ayaṁ yakkho dubbaṇṇo okoṭimako sakkassa devānamindassa āsane nisinno’ti.	22	
PA_sn_11:22.1.7	Yathā yathā kho, bhikkhave, devā tāvatiṁsā ujjhāyanti khiyyanti vipācenti tathā tathā so yakkho abhirūpataro ceva hoti dassanīyataro ca pāsādikataro ca.	22	
PA_sn_11:22.2.1	Atha kho, bhikkhave, devā tāvatiṁsā yena sakko devānamindo tenupasaṅkamiṁsu; upasaṅkamitvā sakkaṁ devānamindaṁ etadavocuṁ:	22	
PA_sn_11:22.2.2	‘idha te, mārisa, aññataro yakkho dubbaṇṇo okoṭimako sakkassa devānamindassa āsane nisinno.	22	
PA_sn_11:22.2.3	Tatra sudaṁ, mārisa, devā tāvatiṁsā ujjhāyanti khiyyanti vipācenti:	22	
PA_sn_11:22.2.4	“acchariyaṁ vata bho, abbhutaṁ vata bho.	22	
PA_sn_11:22.2.5	Ayaṁ yakkho dubbaṇṇo okoṭimako sakkassa devānamindassa āsane nisinno”ti.	22	
PA_sn_11:22.2.6	Yathā yathā kho, mārisa, devā ujjhāyanti khiyyanti vipācenti tathā tathā so yakkho abhirūpataro ceva hoti dassanīyataro ca pāsādikataro cāti.	22	
PA_sn_11:22.2.7	So hi nūna, mārisa, kodhabhakkho yakkho bhavissatī’ti.	22	
PA_sn_11:22.3.1_0	Atha kho, bhikkhave, sakko devānamindo yena so kodhabhakkho yakkho tenupasaṅkami;	22	
PA_sn_11:22.3.1_1	upasaṅkamitvā ekaṁsaṁ uttarāsaṅgaṁ karitvā dakkhiṇajāṇumaṇḍalaṁ pathaviyaṁ nihantvā	22	
PA_sn_11:22.3.1_2	yena so kodhabhakkho yakkho tenañjaliṁ paṇāmetvā tikkhattuṁ nāmaṁ sāveti:	22	
PA_sn_11:22.3.2	‘sakkohaṁ, mārisa, devānamindo, sakkohaṁ, mārisa, devānamindo’ti.	22	
PA_sn_11:22.3.3	Yathā yathā kho, bhikkhave, sakko devānamindo nāmaṁ sāvesi tathā tathā so yakkho dubbaṇṇataro ceva ahosi okoṭimakataro ca.	22	
PA_sn_11:22.3.4	Dubbaṇṇataro ceva hutvā okoṭimakataro ca tatthevantaradhāyīti.	22	
PA_sn_11:22.3.5	Atha kho, bhikkhave, sakko devānamindo sake āsane nisīditvā deve tāvatiṁse anunayamāno tāyaṁ velāyaṁ imā gāthāyo abhāsi:	22	
PA_sn_11:22.4.1	‘Na sūpahatacittomhi,	22	
PA_sn_11:22.4.2	nāvattena suvānayo;	22	
PA_sn_11:22.4.3	Na vo cirāhaṁ kujjhāmi,	22	
PA_sn_11:22.4.4	kodho mayi nāvatiṭṭhati.	22	
PA_sn_11:22.5.1	Kuddhāhaṁ na pharusaṁ brūmi,	22	
PA_sn_11:22.5.2	Na ca dhammāni kittaye;	22	
PA_sn_11:22.5.3	Sanniggaṇhāmi attānaṁ,	22	
PA_sn_11:22.5.4	Sampassaṁ atthamattano’”ti.	22	
PA_sn_11:23.0.1	Saṁyutta Nikāya 11.23	23	
PA_sn_11:23.0.2	3. Tatiyavagga	23	
PA_sn_11:23.0.3	Sambarimāyāsutta	23	
PA_sn_11:23.1.1	Sāvatthiyaṁ …pe…	23	
PA_sn_11:23.1.2	bhagavā etadavoca:	23	
PA_sn_11:23.1.3	“bhūtapubbaṁ, bhikkhave, vepacitti asurindo ābādhiko ahosi dukkhito bāḷhagilāno.	23	
PA_sn_11:23.1.4	Atha kho, bhikkhave, sakko devānamindo yena vepacitti asurindo tenupasaṅkami gilānapucchako.	23	
PA_sn_11:23.1.5	Addasā kho, bhikkhave, vepacitti asurindo sakkaṁ devānamindaṁ dūratova āgacchantaṁ.	23	
PA_sn_11:23.1.6	Disvāna sakkaṁ devānamindaṁ etadavoca:	23	
PA_sn_11:23.1.7	‘tikiccha maṁ, devānamindā’ti.	23	
PA_sn_11:23.1.8	‘Vācehi maṁ, vepacitti, sambarimāyan’ti.	23	
PA_sn_11:23.1.9	‘Na tāvāhaṁ vācemi, yāvāhaṁ, mārisa, asure paṭipucchāmī’ti.	23	
PA_sn_11:23.1.10	Atha kho, bhikkhave, vepacitti asurindo asure paṭipucchi:	23	
PA_sn_11:23.1.11	‘vācemahaṁ, mārisā, sakkaṁ devānamindaṁ sambarimāyan’ti?	23	
PA_sn_11:23.1.12	‘Mā kho tvaṁ, mārisa, vācesi sakkaṁ devānamindaṁ sambarimāyan’ti.	23	
PA_sn_11:23.1.13	Atha kho, bhikkhave, vepacitti asurindo sakkaṁ devānamindaṁ gāthāya ajjhabhāsi:	23	
PA_sn_11:23.2.1	‘Māyāvī maghavā sakka,	23	
PA_sn_11:23.2.2	devarāja sujampati;	23	
PA_sn_11:23.2.3	Upeti nirayaṁ ghoraṁ,	23	
PA_sn_11:23.2.4	sambarova sataṁ saman’”ti.	23	
PA_sn_11:24.0.1	Saṁyutta Nikāya 11.24	24	
PA_sn_11:24.0.2	3. Tatiyavagga	24	
PA_sn_11:24.0.3	Accayasutta	24	
PA_sn_11:24.1.1	Sāvatthiyaṁ …pe… ārāme.	24	
PA_sn_11:24.1.2	Tena kho pana samayena dve bhikkhū sampayojesuṁ.	24	
PA_sn_11:24.1.3	Tatreko bhikkhu accasarā.	24	
PA_sn_11:24.1.4	Atha kho so bhikkhu tassa bhikkhuno santike accayaṁ accayato deseti;	24	
PA_sn_11:24.1.5	so bhikkhu nappaṭiggaṇhāti.	24	
PA_sn_11:24.1.6	Atha kho sambahulā bhikkhū yena bhagavā tenupasaṅkamiṁsu; upasaṅkamitvā bhagavantaṁ abhivādetvā ekamantaṁ nisīdiṁsu. Ekamantaṁ nisinnā kho te bhikkhū bhagavantaṁ etadavocuṁ:	24	
PA_sn_11:24.1.7	“idha, bhante, dve bhikkhū sampayojesuṁ, tatreko bhikkhu accasarā.	24	
PA_sn_11:24.1.8	Atha kho so, bhante, bhikkhu tassa bhikkhuno santike accayaṁ accayato deseti, so bhikkhu nappaṭiggaṇhātī”ti.	24	
PA_sn_11:24.2.1	“Dveme, bhikkhave, bālā.	24	
PA_sn_11:24.2.2	Yo ca accayaṁ accayato na passati, yo ca accayaṁ desentassa yathādhammaṁ nappaṭiggaṇhāti—	24	
PA_sn_11:24.2.3	ime kho, bhikkhave, dve bālā.	24	
PA_sn_11:24.2.4	Dveme, bhikkhave, paṇḍitā.	24	
PA_sn_11:24.2.5	Yo ca accayaṁ accayato passati, yo ca accayaṁ desentassa yathādhammaṁ paṭiggaṇhāti—	24	
PA_sn_11:24.2.6	ime kho, bhikkhave, dve paṇḍitā.	24	
PA_sn_11:24.3.1	Bhūtapubbaṁ, bhikkhave, sakko devānamindo sudhammāyaṁ sabhāyaṁ deve tāvatiṁse anunayamāno tāyaṁ velāyaṁ imaṁ gāthaṁ abhāsi:	24	
PA_sn_11:24.4.1	‘Kodho vo vasamāyātu,	24	
PA_sn_11:24.4.2	Mā ca mittehi vo jarā;	24	
PA_sn_11:24.4.3	Agarahiyaṁ mā garahittha,	24	
PA_sn_11:24.4.4	Mā ca bhāsittha pesuṇaṁ;	24	
PA_sn_11:24.4.5	Atha pāpajanaṁ kodho,	24	
PA_sn_11:24.4.6	Pabbatovābhimaddatī’”ti.	24	
PA_sn_11:25.0.1	Saṁyutta Nikāya 11.25	25	
PA_sn_11:25.0.2	3. Tatiyavagga	25	
PA_sn_11:25.0.3	Akkodhasutta	25	
PA_sn_11:25.1.1	Evaṁ me sutaṁ—	25	
PA_sn_11:25.1.2	ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme.	25	
PA_sn_11:25.1.3	Tatra kho bhagavā bhikkhū …pe… bhagavā etadavoca:	25	
PA_sn_11:25.1.4	“bhūtapubbaṁ, bhikkhave, sakko devānamindo sudhammāyaṁ sabhāyaṁ deve tāvatiṁse anunayamāno tāyaṁ velāyaṁ imaṁ gāthaṁ abhāsi:	25	
PA_sn_11:25.2.1	‘Mā vo kodho ajjhabhavi,	25	
PA_sn_11:25.2.2	mā ca kujjhittha kujjhataṁ;	25	
PA_sn_11:25.2.3	Akkodho avihiṁsā ca,	25	
PA_sn_11:25.2.4	ariyesu ca paṭipadā;	25	
PA_sn_11:25.2.5	Atha pāpajanaṁ kodho,	25	
PA_sn_11:25.2.6	pabbatovābhimaddatī’”ti.	25	
PA_sn_11:25.2.7	Tatiyo vaggo.	25	
PA_sn_11:25.3.0	Tassuddānaṁ	25	
PA_sn_11:25.3.1	Chetvā dubbaṇṇiya māyā,	25	
PA_sn_11:25.3.2	accayena akodhano;	25	
PA_sn_11:25.3.3	Desitaṁ buddhaseṭṭhena,	25	
PA_sn_11:25.3.4	idañhi sakkapañcakanti.	25	
PA_sn_11:25.3.5	Sakkasaṁyuttaṁ samattaṁ.	25	
PA_sn_11:25.3.6	Sagāthāvaggo paṭhamo.	25	
PA_sn_11:25.4.0	Tassuddānaṁ	25	
PA_sn_11:25.4.1	Devatā devaputto ca,	25	
PA_sn_11:25.4.2	rājā māro ca bhikkhunī;	25	
PA_sn_11:25.4.3	Brahmā brāhmaṇa vaṅgīso,	25	
PA_sn_11:25.4.4	vanayakkhena vāsavoti.	25	
PA_sn_11:25.4.5	Sagāthāvaggasaṁyuttapāḷi niṭṭhitā.	25	
