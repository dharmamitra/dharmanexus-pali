segmentnr	original	folio	analyzed
PA_snp_1.4:0.1	Sutta Nipāta 1.4	0	
PA_snp_1.4:0.2	Kasibhāradvājasutta	0	
PA_snp_1.4:1.1	Evaṁ me sutaṁ—	1	
PA_snp_1.4:1.2	ekaṁ samayaṁ bhagavā magadhesu viharati dakkhiṇāgirismiṁ ekanāḷāyaṁ brāhmaṇagāme.	1	
PA_snp_1.4:1.3	Tena kho pana samayena kasibhāradvājassa brāhmaṇassa pañcamattāni naṅgalasatāni payuttāni honti vappakāle.	1	
PA_snp_1.4:1.4	Atha kho bhagavā pubbaṇhasamayaṁ nivāsetvā pattacīvaramādāya yena kasibhāradvājassa brāhmaṇassa kammanto tenupasaṅkami.	1	
PA_snp_1.4:1.5	Tena kho pana samayena kasibhāradvājassa brāhmaṇassa parivesanā vattati.	1	
PA_snp_1.4:1.6	Atha kho bhagavā yena parivesanā tenupasaṅkami; upasaṅkamitvā ekamantaṁ aṭṭhāsi.	1	
PA_snp_1.4:2.1	Addasā kho kasibhāradvājo brāhmaṇo bhagavantaṁ piṇḍāya ṭhitaṁ.	2	
PA_snp_1.4:2.2	Disvāna bhagavantaṁ etadavoca:	2	
PA_snp_1.4:2.3	“ahaṁ kho, samaṇa, kasāmi ca vapāmi ca; kasitvā ca vapitvā ca bhuñjāmi.	2	
PA_snp_1.4:2.4	Tvampi, samaṇa, kasassu ca vapassu ca; kasitvā ca vapitvā ca bhuñjassū”ti.	2	
PA_snp_1.4:3.1	“Ahampi kho, brāhmaṇa, kasāmi ca vapāmi ca; kasitvā ca vapitvā ca bhuñjāmī”ti.	3	
PA_snp_1.4:3.2	“Na kho pana mayaṁ passāma bhoto gotamassa yugaṁ vā naṅgalaṁ vā phālaṁ vā pācanaṁ vā balībadde vā.	3	
PA_snp_1.4:3.3	Atha ca pana bhavaṁ gotamo evamāha:	3	
PA_snp_1.4:3.4	‘ahampi kho, brāhmaṇa, kasāmi ca vapāmi ca; kasitvā ca vapitvā ca bhuñjāmī’”ti.	3	
PA_snp_1.4:4.1	Atha kho kasibhāradvājo brāhmaṇo bhagavantaṁ gāthāya ajjhabhāsi:	4	
PA_snp_1.4:5.1	“Kassako paṭijānāsi,	5	
PA_snp_1.4:5.2	na ca passāma te kasiṁ;	5	
PA_snp_1.4:5.3	Kasiṁ no pucchito brūhi,	5	
PA_snp_1.4:5.4	yathā jānemu te kasiṁ”.	5	
PA_snp_1.4:6.1	“Saddhā bījaṁ tapo vuṭṭhi,	6	
PA_snp_1.4:6.2	paññā me yuganaṅgalaṁ;	6	
PA_snp_1.4:6.3	Hirī īsā mano yottaṁ,	6	
PA_snp_1.4:6.4	sati me phālapācanaṁ.	6	
PA_snp_1.4:7.1	Kāyagutto vacīgutto,	7	
PA_snp_1.4:7.2	āhāre udare yato;	7	
PA_snp_1.4:7.3	Saccaṁ karomi niddānaṁ,	7	
PA_snp_1.4:7.4	soraccaṁ me pamocanaṁ.	7	
PA_snp_1.4:8.1	Vīriyaṁ me dhuradhorayhaṁ,	8	
PA_snp_1.4:8.2	yogakkhemādhivāhanaṁ;	8	
PA_snp_1.4:8.3	Gacchati anivattantaṁ,	8	
PA_snp_1.4:8.4	yattha gantvā na socati.	8	
PA_snp_1.4:9.1	Evamesā kasī kaṭṭhā,	9	
PA_snp_1.4:9.2	Sā hoti amatapphalā;	9	
PA_snp_1.4:9.3	Etaṁ kasiṁ kasitvāna,	9	
PA_snp_1.4:9.4	Sabbadukkhā pamuccatī”ti.	9	
PA_snp_1.4:10.1	Atha kho kasibhāradvājo brāhmaṇo mahatiyā kaṁsapātiyā pāyasaṁ vaḍḍhetvā bhagavato upanāmesi:	10	
PA_snp_1.4:10.2	“bhuñjatu bhavaṁ gotamo pāyasaṁ.	10	
PA_snp_1.4:10.3	Kassako bhavaṁ;	10	
PA_snp_1.4:10.4	yañhi bhavaṁ gotamo amatapphalaṁ kasiṁ kasatī”ti.	10	
PA_snp_1.4:11.1	“Gāthābhigītaṁ me abhojaneyyaṁ,	11	
PA_snp_1.4:11.2	Sampassataṁ brāhmaṇa nesa dhammo;	11	
PA_snp_1.4:11.3	Gāthābhigītaṁ panudanti buddhā,	11	
PA_snp_1.4:11.4	Dhamme satī brāhmaṇa vuttiresā.	11	
PA_snp_1.4:12.1	Aññena ca kevalinaṁ mahesiṁ,	12	
PA_snp_1.4:12.2	Khīṇāsavaṁ kukkuccavūpasantaṁ;	12	
PA_snp_1.4:12.3	Annena pānena upaṭṭhahassu,	12	
PA_snp_1.4:12.4	Khettaṁ hi taṁ puññapekkhassa hotī”ti.	12	
PA_snp_1.4:13.1	“Atha kassa cāhaṁ, bho gotama, imaṁ pāyasaṁ dammī”ti?	13	
PA_snp_1.4:13.2_0	“Na khvāhaṁ taṁ, brāhmaṇa, passāmi sadevake loke samārake sabrahmake sassamaṇabrāhmaṇiyā	13	
PA_snp_1.4:13.2_1	pajāya sadevamanussāya, yassa so pāyaso bhutto sammā pariṇāmaṁ gaccheyya, aññatra	13	
PA_snp_1.4:13.2_2	tathāgatassa vā tathāgatasāvakassa vā.	13	
PA_snp_1.4:13.3	Tena hi tvaṁ, brāhmaṇa, taṁ pāyasaṁ appaharite vā chaḍḍehi appāṇake vā udake opilāpehī”ti.	13	
PA_snp_1.4:14.1	Atha kho kasibhāradvājo brāhmaṇo taṁ pāyasaṁ appāṇake udake opilāpesi.	14	
PA_snp_1.4:14.2	Atha kho so pāyaso udake pakkhitto cicciṭāyati ciṭiciṭāyati sandhūpāyati sampadhūpāyati.	14	
PA_snp_1.4:14.3	Seyyathāpi nāma phālo divasaṁ santatto udake pakkhitto cicciṭāyati ciṭiciṭāyati sandhūpāyati sampadhūpāyati;	14	
PA_snp_1.4:14.4	evamevaṁ so pāyaso udake pakkhitto cicciṭāyati ciṭiciṭāyati sandhūpāyati sampadhūpāyati.	14	
PA_snp_1.4:15.1	Atha kho kasibhāradvājo brāhmaṇo saṁviggo lomahaṭṭhajāto yena bhagavā tenupasaṅkami; upasaṅkamitvā bhagavato pādesu sirasā nipatitvā bhagavantaṁ etadavoca:	15	
PA_snp_1.4:15.2	“abhikkantaṁ, bho gotama, abhikkantaṁ, bho gotama.	15	
PA_snp_1.4:15.3_0	Seyyathāpi, bho gotama, nikkujjitaṁ vā ukkujjeyya, paṭicchannaṁ vā vivareyya, mūḷhassa	15	
PA_snp_1.4:15.3_1	vā maggaṁ ācikkheyya, andhakāre vā telapajjotaṁ dhāreyya, ‘cakkhumanto rūpāni dakkhantī’ti;	15	
PA_snp_1.4:15.3_2	evamevaṁ bhotā gotamena anekapariyāyena dhammo pakāsito.	15	
PA_snp_1.4:15.4	Esāhaṁ bhavantaṁ gotamaṁ saraṇaṁ gacchāmi dhammañca bhikkhusaṅghañca,	15	
PA_snp_1.4:15.5	labheyyāhaṁ bhoto gotamassa santike pabbajjaṁ, labheyyaṁ upasampadan”ti.	15	
PA_snp_1.4:16.1	Alattha kho kasibhāradvājo brāhmaṇo bhagavato santike pabbajjaṁ, alattha upasampadaṁ.	16	
PA_snp_1.4:16.2_0	Acirūpasampanno kho panāyasmā bhāradvājo eko vūpakaṭṭho appamatto ātāpī pahitatto	16	
PA_snp_1.4:16.2_1	viharanto nacirasseva—yassatthāya kulaputtā sammadeva agārasmā anagāriyaṁ pabbajanti,	16	
PA_snp_1.4:16.2_2	tadanuttaraṁ—brahmacariyapariyosānaṁ diṭṭheva dhamme sayaṁ abhiññā sacchikatvā upasampajja vihāsi.	16	
PA_snp_1.4:16.3	“Khīṇā jāti, vusitaṁ brahmacariyaṁ, kataṁ karaṇīyaṁ, nāparaṁ itthattāyā”ti abbhaññāsi.	16	
PA_snp_1.4:16.4	Aññataro ca panāyasmā bhāradvājo arahataṁ ahosīti.	16	
PA_snp_1.4:16.5	Kasibhāradvājasuttaṁ catutthaṁ.	16	
