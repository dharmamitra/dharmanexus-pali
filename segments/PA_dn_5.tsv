segmentnr	original	folio	analyzed
PA_dn_5:0.1	Dīgha Nikāya 5	0	
PA_dn_5:0.2	Kūṭadantasutta	0	
PA_dn_5:1.0	1. Khāṇumatakabrāhmaṇagahapatikā	1	
PA_dn_5:1.1	Evaṁ me sutaṁ—	1	
PA_dn_5:1.2	ekaṁ samayaṁ bhagavā magadhesu cārikaṁ caramāno mahatā bhikkhusaṅghena saddhiṁ pañcamattehi bhikkhusatehi yena khāṇumataṁ nāma magadhānaṁ brāhmaṇagāmo tadavasari.	1	
PA_dn_5:1.3	Tatra sudaṁ bhagavā khāṇumate viharati ambalaṭṭhikāyaṁ.	1	
PA_dn_5:1.4_0	Tena kho pana samayena kūṭadanto brāhmaṇo khāṇumataṁ ajjhāvasati sattussadaṁ satiṇakaṭṭhodakaṁ	1	
PA_dn_5:1.4_1	sadhaññaṁ rājabhoggaṁ raññā māgadhena seniyena bimbisārena dinnaṁ rājadāyaṁ brahmadeyyaṁ.	1	
PA_dn_5:1.5	Tena kho pana samayena kūṭadantassa brāhmaṇassa mahāyañño upakkhaṭo hoti.	1	
PA_dn_5:1.6	Satta ca usabhasatāni satta ca vacchatarasatāni satta ca vacchatarīsatāni satta ca ajasatāni satta ca urabbhasatāni thūṇūpanītāni honti yaññatthāya.	1	
PA_dn_5:2.1	Assosuṁ kho khāṇumatakā brāhmaṇagahapatikā:	2	
PA_dn_5:2.2_0	“samaṇo khalu, bho, gotamo sakyaputto sakyakulā pabbajito magadhesu cārikaṁ caramāno	2	
PA_dn_5:2.2_1	mahatā bhikkhusaṅghena saddhiṁ pañcamattehi bhikkhusatehi khāṇumataṁ anuppatto khāṇumate	2	
PA_dn_5:2.2_2	viharati ambalaṭṭhikāyaṁ.	2	
PA_dn_5:2.3	Taṁ kho pana bhavantaṁ gotamaṁ evaṁ kalyāṇo kittisaddo abbhuggato:	2	
PA_dn_5:2.4	‘itipi so bhagavā arahaṁ sammāsambuddho vijjācaraṇasampanno sugato lokavidū anuttaro purisadammasārathi satthā devamanussānaṁ buddho bhagavā’ti.	2	
PA_dn_5:2.5	So imaṁ lokaṁ sadevakaṁ samārakaṁ sabrahmakaṁ sassamaṇabrāhmaṇiṁ pajaṁ sadevamanussaṁ sayaṁ abhiññā sacchikatvā pavedeti.	2	
PA_dn_5:2.6	So dhammaṁ deseti ādikalyāṇaṁ majjhekalyāṇaṁ pariyosānakalyāṇaṁ sātthaṁ sabyañjanaṁ kevalaparipuṇṇaṁ parisuddhaṁ brahmacariyaṁ pakāseti.	2	
PA_dn_5:2.7	Sādhu kho pana tathārūpānaṁ arahataṁ dassanaṁ hotī”ti.	2	
PA_dn_5:2.8	Atha kho khāṇumatakā brāhmaṇagahapatikā khāṇumatā nikkhamitvā saṅghasaṅghī gaṇībhūtā yena ambalaṭṭhikā tenupasaṅkamanti.	2	
PA_dn_5:3.1	Tena kho pana samayena kūṭadanto brāhmaṇo uparipāsāde divāseyyaṁ upagato hoti.	3	
PA_dn_5:3.2	Addasā kho kūṭadanto brāhmaṇo khāṇumatake brāhmaṇagahapatike khāṇumatā nikkhamitvā saṅghasaṅghī gaṇībhūte yena ambalaṭṭhikā tenupasaṅkamante.	3	
PA_dn_5:3.3	Disvā khattaṁ āmantesi:	3	
PA_dn_5:3.4	“kiṁ nu kho, bho khatte, khāṇumatakā brāhmaṇagahapatikā khāṇumatā nikkhamitvā saṅghasaṅghī gaṇībhūtā yena ambalaṭṭhikā tenupasaṅkamantī”ti?	3	
PA_dn_5:3.5_0	“Atthi kho, bho, samaṇo gotamo sakyaputto sakyakulā pabbajito magadhesu cārikaṁ caramāno	3	
PA_dn_5:3.5_1	mahatā bhikkhusaṅghena saddhiṁ pañcamattehi bhikkhusatehi khāṇumataṁ anuppatto, khāṇumate	3	
PA_dn_5:3.5_2	viharati ambalaṭṭhikāyaṁ.	3	
PA_dn_5:3.6	Taṁ kho pana bhavantaṁ gotamaṁ evaṁ kalyāṇo kittisaddo abbhuggato:	3	
PA_dn_5:3.7	‘itipi so bhagavā arahaṁ sammāsambuddho vijjācaraṇasampanno sugato lokavidū anuttaro purisadammasārathi satthā devamanussānaṁ buddho bhagavā’ti.	3	
PA_dn_5:3.8	Tamete bhavantaṁ gotamaṁ dassanāya upasaṅkamantī”ti.	3	
PA_dn_5:4.1	Atha kho kūṭadantassa brāhmaṇassa etadahosi:	4	
PA_dn_5:4.2	“sutaṁ kho pana metaṁ:	4	
PA_dn_5:4.3	‘samaṇo gotamo tividhaṁ yaññasampadaṁ soḷasaparikkhāraṁ jānātī’ti.	4	
PA_dn_5:4.4	Na kho panāhaṁ jānāmi tividhaṁ yaññasampadaṁ soḷasaparikkhāraṁ.	4	
PA_dn_5:4.5	Icchāmi cāhaṁ mahāyaññaṁ yajituṁ.	4	
PA_dn_5:4.6	Yannūnāhaṁ samaṇaṁ gotamaṁ upasaṅkamitvā tividhaṁ yaññasampadaṁ soḷasaparikkhāraṁ puccheyyan”ti.	4	
PA_dn_5:4.7	Atha kho kūṭadanto brāhmaṇo khattaṁ āmantesi:	4	
PA_dn_5:4.8	“tena hi, bho khatte, yena khāṇumatakā brāhmaṇagahapatikā tenupasaṅkama. upasaṅkamitvā khāṇumatake brāhmaṇagahapatike evaṁ vadehi:	4	
PA_dn_5:4.9	‘kūṭadanto, bho, brāhmaṇo evamāha—	4	
PA_dn_5:4.10	āgamentu kira bhavanto, kūṭadantopi brāhmaṇo samaṇaṁ gotamaṁ dassanāya upasaṅkamissatī’”ti.	4	
PA_dn_5:4.11	“Evaṁ, bho”ti kho so khattā kūṭadantassa brāhmaṇassa paṭissutvā yena khāṇumatakā brāhmaṇagahapatikā tenupasaṅkami. upasaṅkamitvā khāṇumatake brāhmaṇagahapatike etadavoca:	4	
PA_dn_5:4.12	“kūṭadanto, bho, brāhmaṇo evamāha:	4	
PA_dn_5:4.13	‘āgamentu kira bhonto, kūṭadantopi brāhmaṇo samaṇaṁ gotamaṁ dassanāya upasaṅkamissatī’”ti.	4	
PA_dn_5:5.0	2. Kūṭadantaguṇakathā	5	
PA_dn_5:5.1	Tena kho pana samayena anekāni brāhmaṇasatāni khāṇumate paṭivasanti:	5	
PA_dn_5:5.2	“kūṭadantassa brāhmaṇassa mahāyaññaṁ anubhavissāmā”ti.	5	
PA_dn_5:5.3	Assosuṁ kho te brāhmaṇā:	5	
PA_dn_5:5.4	“kūṭadanto kira brāhmaṇo samaṇaṁ gotamaṁ dassanāya upasaṅkamissatī”ti.	5	
PA_dn_5:5.5	Atha kho te brāhmaṇā yena kūṭadanto brāhmaṇo tenupasaṅkamiṁsu. upasaṅkamitvā kūṭadantaṁ brāhmaṇaṁ etadavocuṁ:	5	
PA_dn_5:5.6	“saccaṁ kira bhavaṁ kūṭadanto samaṇaṁ gotamaṁ dassanāya upasaṅkamissatī”ti?	5	
PA_dn_5:5.7	“Evaṁ kho me, bho, hoti:	5	
PA_dn_5:5.8	‘ahampi samaṇaṁ gotamaṁ dassanāya upasaṅkamissāmī’”ti.	5	
PA_dn_5:6.1	“Mā bhavaṁ kūṭadanto samaṇaṁ gotamaṁ dassanāya upasaṅkami.	6	
PA_dn_5:6.2	Na arahati bhavaṁ kūṭadanto samaṇaṁ gotamaṁ dassanāya upasaṅkamituṁ.	6	
PA_dn_5:6.3	Sace bhavaṁ kūṭadanto samaṇaṁ gotamaṁ dassanāya upasaṅkamissati, bhoto kūṭadantassa yaso hāyissati, samaṇassa gotamassa yaso abhivaḍḍhissati.	6	
PA_dn_5:6.4	Yampi bhoto kūṭadantassa yaso hāyissati, samaṇassa gotamassa yaso abhivaḍḍhissati, imināpaṅgena na arahati bhavaṁ kūṭadanto samaṇaṁ gotamaṁ dassanāya upasaṅkamituṁ.	6	
PA_dn_5:6.5	Samaṇo tveva gotamo arahati bhavantaṁ kūṭadantaṁ dassanāya upasaṅkamituṁ.	6	
PA_dn_5:6.6	Bhavañhi kūṭadanto ubhato sujāto mātito ca pitito ca saṁsuddhagahaṇiko yāva sattamā pitāmahayugā akkhitto anupakkuṭṭho jātivādena.	6	
PA_dn_5:6.7_0	Yampi bhavaṁ kūṭadanto ubhato sujāto mātito ca pitito ca saṁsuddhagahaṇiko yāva sattamā	6	
PA_dn_5:6.7_1	pitāmahayugā akkhitto anupakkuṭṭho jātivādena, imināpaṅgena na arahati bhavaṁ kūṭadanto	6	
PA_dn_5:6.7_2	samaṇaṁ gotamaṁ dassanāya upasaṅkamituṁ.	6	
PA_dn_5:6.8	Samaṇo tveva gotamo arahati bhavantaṁ kūṭadantaṁ dassanāya upasaṅkamituṁ.	6	
PA_dn_5:6.9	Bhavañhi kūṭadanto aḍḍho mahaddhano mahābhogo pahūtavittūpakaraṇo pahūtajātarūparajato …pe…	6	
PA_dn_5:6.10_0	Bhavañhi kūṭadanto ajjhāyako mantadharo tiṇṇaṁ vedānaṁ pāragū sanighaṇḍukeṭubhānaṁ	6	
PA_dn_5:6.10_1	sākkharappabhedānaṁ itihāsapañcamānaṁ padako veyyākaraṇo lokāyatamahāpurisalakkhaṇesu anavayo …pe…	6	
PA_dn_5:6.11	Bhavañhi kūṭadanto abhirūpo dassanīyo pāsādiko paramāya vaṇṇapokkharatāya samannāgato brahmavaṇṇī brahmavacchasī akhuddāvakāso dassanāya …pe…	6	
PA_dn_5:6.12	Bhavañhi kūṭadanto sīlavā vuddhasīlī vuddhasīlena samannāgato …pe…	6	
PA_dn_5:6.13	Bhavañhi kūṭadanto kalyāṇavāco kalyāṇavākkaraṇo poriyā vācāya samannāgato vissaṭṭhāya anelagalāya atthassa viññāpaniyā …pe…	6	
PA_dn_5:6.14_0	Bhavañhi kūṭadanto bahūnaṁ ācariyapācariyo tīṇi māṇavakasatāni mante vāceti, bahū	6	
PA_dn_5:6.14_1	kho pana nānādisā nānājanapadā māṇavakā āgacchanti bhoto kūṭadantassa santike mantatthikā	6	
PA_dn_5:6.14_2	mante adhiyitukāmā …pe…	6	
PA_dn_5:6.15	Bhavañhi kūṭadanto jiṇṇo vuddho mahallako addhagato vayoanuppatto.	6	
PA_dn_5:6.16	Samaṇo gotamo taruṇo ceva taruṇapabbajito ca …pe…	6	
PA_dn_5:6.17	Bhavañhi kūṭadanto rañño māgadhassa seniyassa bimbisārassa sakkato garukato mānito pūjito apacito …pe…	6	
PA_dn_5:6.18	Bhavañhi kūṭadanto brāhmaṇassa pokkharasātissa sakkato garukato mānito pūjito apacito …pe…	6	
PA_dn_5:6.19	Bhavañhi kūṭadanto khāṇumataṁ ajjhāvasati sattussadaṁ satiṇakaṭṭhodakaṁ sadhaññaṁ rājabhoggaṁ raññā māgadhena seniyena bimbisārena dinnaṁ rājadāyaṁ brahmadeyyaṁ.	6	
PA_dn_5:6.20_0	Yampi bhavaṁ kūṭadanto khāṇumataṁ ajjhāvasati sattussadaṁ satiṇakaṭṭhodakaṁ sadhaññaṁ	6	
PA_dn_5:6.20_1	rājabhoggaṁ, raññā māgadhena seniyena bimbisārena dinnaṁ rājadāyaṁ brahmadeyyaṁ,	6	
PA_dn_5:6.20_2	imināpaṅgena na arahati bhavaṁ kūṭadanto samaṇaṁ gotamaṁ dassanāya upasaṅkamituṁ.	6	
PA_dn_5:6.21	Samaṇo tveva gotamo arahati bhavantaṁ kūṭadantaṁ dassanāya upasaṅkamitun”ti.	6	
PA_dn_5:7.0	3. Buddhaguṇakathā	7	
PA_dn_5:7.1	Evaṁ vutte, kūṭadanto brāhmaṇo te brāhmaṇe etadavoca:	7	
PA_dn_5:7.2	“Tena hi, bho, mamapi suṇātha, yathā mayameva arahāma taṁ bhavantaṁ gotamaṁ dassanāya upasaṅkamituṁ,	7	
PA_dn_5:7.3	na tveva arahati so bhavaṁ gotamo amhākaṁ dassanāya upasaṅkamituṁ.	7	
PA_dn_5:7.4	Samaṇo khalu, bho, gotamo ubhato sujāto mātito ca pitito ca saṁsuddhagahaṇiko yāva sattamā pitāmahayugā akkhitto anupakkuṭṭho jātivādena.	7	
PA_dn_5:7.5_0	Yampi, bho, samaṇo gotamo ubhato sujāto mātito ca pitito ca saṁsuddhagahaṇiko yāva	7	
PA_dn_5:7.5_1	sattamā pitāmahayugā akkhitto anupakkuṭṭho jātivādena, imināpaṅgena na arahati so	7	
PA_dn_5:7.5_2	bhavaṁ gotamo amhākaṁ dassanāya upasaṅkamituṁ.	7	
PA_dn_5:7.6	Atha kho mayameva arahāma taṁ bhavantaṁ gotamaṁ dassanāya upasaṅkamituṁ.	7	
PA_dn_5:7.7	Samaṇo khalu, bho, gotamo mahantaṁ ñātisaṅghaṁ ohāya pabbajito …pe…	7	
PA_dn_5:7.8	Samaṇo khalu, bho, gotamo pahūtaṁ hiraññasuvaṇṇaṁ ohāya pabbajito bhūmigatañca vehāsaṭṭhaṁ ca …pe…	7	
PA_dn_5:7.9	Samaṇo khalu, bho, gotamo daharova samāno yuvā susukāḷakeso bhadrena yobbanena samannāgato paṭhamena vayasā agārasmā anagāriyaṁ pabbajito …pe…	7	
PA_dn_5:7.10	Samaṇo khalu, bho, gotamo akāmakānaṁ mātāpitūnaṁ assumukhānaṁ rudantānaṁ kesamassuṁ ohāretvā kāsāyāni vatthāni acchādetvā agārasmā anagāriyaṁ pabbajito …pe…	7	
PA_dn_5:7.11	Samaṇo khalu, bho, gotamo abhirūpo dassanīyo pāsādiko paramāya vaṇṇapokkharatāya samannāgato brahmavaṇṇī brahmavacchasī akhuddāvakāso dassanāya …pe…	7	
PA_dn_5:7.12	Samaṇo khalu, bho, gotamo sīlavā ariyasīlī kusalasīlī kusalasīlena samannāgato …pe…	7	
PA_dn_5:7.13	Samaṇo khalu, bho, gotamo kalyāṇavāco kalyāṇavākkaraṇo poriyā vācāya samannāgato vissaṭṭhāya anelagalāya atthassa viññāpaniyā …pe…	7	
PA_dn_5:7.14	Samaṇo khalu, bho, gotamo bahūnaṁ ācariyapācariyo …pe…	7	
PA_dn_5:7.15	Samaṇo khalu, bho, gotamo khīṇakāmarāgo vigatacāpallo …pe…	7	
PA_dn_5:7.16	Samaṇo khalu, bho, gotamo kammavādī kiriyavādī apāpapurekkhāro brahmaññāya pajāya …pe…	7	
PA_dn_5:7.17	Samaṇo khalu, bho, gotamo uccā kulā pabbajito asambhinnakhattiyakulā …pe…	7	
PA_dn_5:7.18	Samaṇo khalu, bho, gotamo aḍḍhā kulā pabbajito mahaddhanā mahābhogā …pe…	7	
PA_dn_5:7.19	Samaṇaṁ khalu, bho, gotamaṁ tiroraṭṭhā tirojanapadā pañhaṁ pucchituṁ āgacchanti …pe…	7	
PA_dn_5:7.20	Samaṇaṁ khalu, bho, gotamaṁ anekāni devatāsahassāni pāṇehi saraṇaṁ gatāni …pe…	7	
PA_dn_5:7.21	Samaṇaṁ khalu, bho, gotamaṁ evaṁ kalyāṇo kittisaddo abbhuggato:	7	
PA_dn_5:7.22	‘itipi so bhagavā arahaṁ sammāsambuddho vijjācaraṇasampanno sugato lokavidū anuttaro purisadammasārathi satthā devamanussānaṁ buddho bhagavā’ti …pe…	7	
PA_dn_5:7.23	Samaṇo khalu, bho, gotamo dvattiṁsamahāpurisalakkhaṇehi samannāgato …pe…	7	
PA_dn_5:7.24	Samaṇo khalu, bho, gotamo ehisvāgatavādī sakhilo sammodako abbhākuṭiko uttānamukho pubbabhāsī …pe…	7	
PA_dn_5:7.25	Samaṇo khalu, bho, gotamo catunnaṁ parisānaṁ sakkato garukato mānito pūjito apacito …pe…	7	
PA_dn_5:7.26	Samaṇe khalu, bho, gotame bahū devā ca manussā ca abhippasannā …pe…	7	
PA_dn_5:7.27	Samaṇo khalu, bho, gotamo yasmiṁ gāme vā nigame vā paṭivasati na tasmiṁ gāme vā nigame vā amanussā manusse viheṭhenti …pe…	7	
PA_dn_5:7.28_0	Samaṇo khalu, bho, gotamo saṅghī gaṇī gaṇācariyo puthutitthakarānaṁ aggamakkhāyati,	7	
PA_dn_5:7.28_1	yathā kho pana, bho, etesaṁ samaṇabrāhmaṇānaṁ yathā vā tathā vā yaso samudāgacchati,	7	
PA_dn_5:7.28_2	na hevaṁ samaṇassa gotamassa yaso samudāgato.	7	
PA_dn_5:7.29	Atha kho anuttarāya vijjācaraṇasampadāya samaṇassa gotamassa yaso samudāgato …pe…	7	
PA_dn_5:7.30	Samaṇaṁ khalu, bho, gotamaṁ rājā māgadho seniyo bimbisāro saputto sabhariyo sapariso sāmacco pāṇehi saraṇaṁ gato …pe…	7	
PA_dn_5:7.31	Samaṇaṁ khalu, bho, gotamaṁ rājā pasenadi kosalo saputto sabhariyo sapariso sāmacco pāṇehi saraṇaṁ gato …pe…	7	
PA_dn_5:7.32	Samaṇaṁ khalu, bho, gotamaṁ brāhmaṇo pokkharasāti saputto sabhariyo sapariso sāmacco pāṇehi saraṇaṁ gato …pe…	7	
PA_dn_5:7.33	Samaṇo khalu, bho, gotamo rañño māgadhassa seniyassa bimbisārassa sakkato garukato mānito pūjito apacito …pe…	7	
PA_dn_5:7.34	Samaṇo khalu, bho, gotamo rañño pasenadissa kosalassa sakkato garukato mānito pūjito apacito …pe…	7	
PA_dn_5:7.35	Samaṇo khalu, bho, gotamo brāhmaṇassa pokkharasātissa sakkato garukato mānito pūjito apacito …pe…	7	
PA_dn_5:7.36	Samaṇo khalu, bho, gotamo khāṇumataṁ anuppatto khāṇumate viharati ambalaṭṭhikāyaṁ.	7	
PA_dn_5:7.37	Ye kho pana, bho, keci samaṇā vā brāhmaṇā vā amhākaṁ gāmakhettaṁ āgacchanti, atithī no te honti.	7	
PA_dn_5:7.38	Atithī kho panamhehi sakkātabbā garukātabbā mānetabbā pūjetabbā apacetabbā.	7	
PA_dn_5:7.39	Yampi, bho, samaṇo gotamo khāṇumataṁ anuppatto khāṇumate viharati ambalaṭṭhikāyaṁ, atithimhākaṁ samaṇo gotamo.	7	
PA_dn_5:7.40	Atithi kho panamhehi sakkātabbo garukātabbo mānetabbo pūjetabbo apacetabbo.	7	
PA_dn_5:7.41	Imināpaṅgena nārahati so bhavaṁ gotamo amhākaṁ dassanāya upasaṅkamituṁ.	7	
PA_dn_5:7.42	Atha kho mayameva arahāma taṁ bhavantaṁ gotamaṁ dassanāya upasaṅkamituṁ.	7	
PA_dn_5:7.43	Ettake kho ahaṁ, bho, tassa bhoto gotamassa vaṇṇe pariyāpuṇāmi, no ca kho so bhavaṁ gotamo ettakavaṇṇo.	7	
PA_dn_5:7.44	Aparimāṇavaṇṇo hi so bhavaṁ gotamo”ti.	7	
PA_dn_5:7.45	Evaṁ vutte, te brāhmaṇā kūṭadantaṁ brāhmaṇaṁ etadavocuṁ:	7	
PA_dn_5:7.46	“yathā kho bhavaṁ kūṭadanto samaṇassa gotamassa vaṇṇe bhāsati, ito cepi so bhavaṁ gotamo yojanasate viharati, alameva saddhena kulaputtena dassanāya upasaṅkamituṁ api puṭosenā”ti.	7	
PA_dn_5:7.47	“Tena hi, bho, sabbeva mayaṁ samaṇaṁ gotamaṁ dassanāya upasaṅkamissāmā”ti.	7	
PA_dn_5:8.0	4. Mahāvijitarājayaññakathā	8	
PA_dn_5:8.1	Atha kho kūṭadanto brāhmaṇo mahatā brāhmaṇagaṇena saddhiṁ yena ambalaṭṭhikā yena bhagavā tenupasaṅkami, upasaṅkamitvā bhagavatā saddhiṁ sammodi.	8	
PA_dn_5:8.2	Sammodanīyaṁ kathaṁ sāraṇīyaṁ vītisāretvā ekamantaṁ nisīdi.	8	
PA_dn_5:8.3_0	Khāṇumatakāpi kho brāhmaṇagahapatikā appekacce bhagavantaṁ abhivādetvā ekamantaṁ	8	
PA_dn_5:8.3_1	nisīdiṁsu; appekacce bhagavatā saddhiṁ sammodiṁsu, sammodanīyaṁ kathaṁ sāraṇīyaṁ	8	
PA_dn_5:8.3_2	vītisāretvā ekamantaṁ nisīdiṁsu; appekacce yena bhagavā tenañjaliṁ paṇāmetvā ekamantaṁ	8	
PA_dn_5:8.3_3	nisīdiṁsu; appekacce nāmagottaṁ sāvetvā ekamantaṁ nisīdiṁsu; appekacce tuṇhībhūtā	8	
PA_dn_5:8.3_4	ekamantaṁ nisīdiṁsu.	8	
PA_dn_5:9.1	Ekamantaṁ nisinno kho kūṭadanto brāhmaṇo bhagavantaṁ etadavoca:	9	
PA_dn_5:9.2	“sutaṁ metaṁ, bho gotama:	9	
PA_dn_5:9.3	‘samaṇo gotamo tividhaṁ yaññasampadaṁ soḷasaparikkhāraṁ jānātī’ti.	9	
PA_dn_5:9.4	Na kho panāhaṁ jānāmi tividhaṁ yaññasampadaṁ soḷasaparikkhāraṁ.	9	
PA_dn_5:9.5	Icchāmi cāhaṁ mahāyaññaṁ yajituṁ.	9	
PA_dn_5:9.6	Sādhu me bhavaṁ gotamo tividhaṁ yaññasampadaṁ soḷasaparikkhāraṁ desetū”ti.	9	
PA_dn_5:9.7	“Tena hi, brāhmaṇa, suṇāhi sādhukaṁ manasikarohi, bhāsissāmī”ti.	9	
PA_dn_5:9.8	“Evaṁ, bho”ti kho kūṭadanto brāhmaṇo bhagavato paccassosi.	9	
PA_dn_5:9.9	Bhagavā etadavoca:	9	
PA_dn_5:10.1	“bhūtapubbaṁ, brāhmaṇa, rājā mahāvijito nāma ahosi aḍḍho mahaddhano mahābhogo pahūtajātarūparajato pahūtavittūpakaraṇo pahūtadhanadhañño paripuṇṇakosakoṭṭhāgāro.	10	
PA_dn_5:10.2	Atha kho, brāhmaṇa, rañño mahāvijitassa rahogatassa paṭisallīnassa evaṁ cetaso parivitakko udapādi:	10	
PA_dn_5:10.3	‘adhigatā kho me vipulā mānusakā bhogā, mahantaṁ pathavimaṇḍalaṁ abhivijiya ajjhāvasāmi, yannūnāhaṁ mahāyaññaṁ yajeyyaṁ, yaṁ mama assa dīgharattaṁ hitāya sukhāyā’ti.	10	
PA_dn_5:10.4	Atha kho, brāhmaṇa, rājā mahāvijito purohitaṁ brāhmaṇaṁ āmantetvā etadavoca:	10	
PA_dn_5:10.5	‘idha mayhaṁ, brāhmaṇa, rahogatassa paṭisallīnassa evaṁ cetaso parivitakko udapādi:	10	
PA_dn_5:10.6	“adhigatā kho me vipulā mānusakā bhogā, mahantaṁ pathavimaṇḍalaṁ abhivijiya ajjhāvasāmi. Yannūnāhaṁ mahāyaññaṁ yajeyyaṁ yaṁ mama assa dīgharattaṁ hitāya sukhāyā”ti.	10	
PA_dn_5:10.7	Icchāmahaṁ, brāhmaṇa, mahāyaññaṁ yajituṁ.	10	
PA_dn_5:10.8	Anusāsatu maṁ bhavaṁ yaṁ mama assa dīgharattaṁ hitāya sukhāyā’ti.	10	
PA_dn_5:11.1	Evaṁ vutte, brāhmaṇa, purohito brāhmaṇo rājānaṁ mahāvijitaṁ etadavoca:	11	
PA_dn_5:11.2	‘bhoto kho rañño janapado sakaṇṭako sauppīḷo, gāmaghātāpi dissanti, nigamaghātāpi dissanti, nagaraghātāpi dissanti, panthaduhanāpi dissanti.	11	
PA_dn_5:11.3	Bhavaṁ kho pana rājā evaṁ sakaṇṭake janapade sauppīḷe balimuddhareyya, akiccakārī assa tena bhavaṁ rājā.	11	
PA_dn_5:11.4	Siyā kho pana bhoto rañño evamassa:	11	
PA_dn_5:11.5	“ahametaṁ dassukhīlaṁ vadhena vā bandhena vā jāniyā vā garahāya vā pabbājanāya vā samūhanissāmī”ti, na kho panetassa dassukhīlassa evaṁ sammā samugghāto hoti.	11	
PA_dn_5:11.6	Ye te hatāvasesakā bhavissanti, te pacchā rañño janapadaṁ viheṭhessanti.	11	
PA_dn_5:11.7	Api ca kho idaṁ saṁvidhānaṁ āgamma evametassa dassukhīlassa sammā samugghāto hoti.	11	
PA_dn_5:11.8	Tena hi bhavaṁ rājā ye bhoto rañño janapade ussahanti kasigorakkhe, tesaṁ bhavaṁ rājā bījabhattaṁ anuppadetu.	11	
PA_dn_5:11.9	Ye bhoto rañño janapade ussahanti vāṇijjāya, tesaṁ bhavaṁ rājā pābhataṁ anuppadetu.	11	
PA_dn_5:11.10	Ye bhoto rañño janapade ussahanti rājaporise, tesaṁ bhavaṁ rājā bhattavetanaṁ pakappetu.	11	
PA_dn_5:11.11	Te ca manussā sakammapasutā rañño janapadaṁ na viheṭhessanti;	11	
PA_dn_5:11.12	mahā ca rañño rāsiko bhavissati.	11	
PA_dn_5:11.13	Khemaṭṭhitā janapadā akaṇṭakā anuppīḷā. Manussā mudā modamānā ure putte naccentā apārutagharā maññe viharissantī’ti.	11	
PA_dn_5:11.14	‘Evaṁ, bho’ti kho, brāhmaṇa, rājā mahāvijito purohitassa brāhmaṇassa paṭissutvā ye rañño janapade ussahiṁsu kasigorakkhe, tesaṁ rājā mahāvijito bījabhattaṁ anuppadāsi.	11	
PA_dn_5:11.15	Ye ca rañño janapade ussahiṁsu vāṇijjāya, tesaṁ rājā mahāvijito pābhataṁ anuppadāsi.	11	
PA_dn_5:11.16	Ye ca rañño janapade ussahiṁsu rājaporise, tesaṁ rājā mahāvijito bhattavetanaṁ pakappesi.	11	
PA_dn_5:11.17	Te ca manussā sakammapasutā rañño janapadaṁ na viheṭhiṁsu, mahā ca rañño rāsiko ahosi.	11	
PA_dn_5:11.18	Khemaṭṭhitā janapadā akaṇṭakā anuppīḷā manussā mudā modamānā ure putte naccentā apārutagharā maññe vihariṁsu.	11	
PA_dn_5:11.19	Atha kho, brāhmaṇa, rājā mahāvijito purohitaṁ brāhmaṇaṁ āmantetvā etadavoca:	11	
PA_dn_5:11.20	‘samūhato kho me bhoto dassukhīlo, bhoto saṁvidhānaṁ āgamma mahā ca me rāsiko.	11	
PA_dn_5:11.21	Khemaṭṭhitā janapadā akaṇṭakā anuppīḷā manussā mudā modamānā ure putte naccentā apārutagharā maññe viharanti.	11	
PA_dn_5:11.22	Icchāmahaṁ brāhmaṇa mahāyaññaṁ yajituṁ.	11	
PA_dn_5:11.23	Anusāsatu maṁ bhavaṁ yaṁ mama assa dīgharattaṁ hitāya sukhāyā’ti.	11	
PA_dn_5:12.0	4.1. Catuparikkhāra	12	
PA_dn_5:12.1_0	Tena hi bhavaṁ rājā ye bhoto rañño janapade khattiyā ānuyantā negamā ceva jānapadā	12	
PA_dn_5:12.1_1	ca te bhavaṁ rājā āmantayataṁ: ‘icchāmahaṁ, bho, mahāyaññaṁ yajituṁ, anujānantu me	12	
PA_dn_5:12.1_2	bhavanto yaṁ mama assa dīgharattaṁ hitāya sukhāyā’ti. Ye bhoto rañño janapade amaccā	12	
PA_dn_5:12.1_3	pārisajjā negamā ceva jānapadā ca …pe… brāhmaṇamahāsālā negamā ceva jānapadā ca …pe…	12	
PA_dn_5:12.1_4	gahapatinecayikā negamā ceva jānapadā ca, te bhavaṁ rājā āmantayataṁ:	12	
PA_dn_5:12.2	‘icchāmahaṁ, bho, mahāyaññaṁ yajituṁ, anujānantu me bhavanto yaṁ mama assa dīgharattaṁ hitāya sukhāyā’ti.	12	
PA_dn_5:12.3	‘Evaṁ, bho’ti kho, brāhmaṇa, rājā mahāvijito purohitassa brāhmaṇassa paṭissutvā ye rañño janapade khattiyā ānuyantā negamā ceva jānapadā ca, te rājā mahāvijito āmantesi:	12	
PA_dn_5:12.4	‘icchāmahaṁ, bho, mahāyaññaṁ yajituṁ, anujānantu me bhavanto yaṁ mama assa dīgharattaṁ hitāya sukhāyā’ti.	12	
PA_dn_5:12.5	‘Yajataṁ bhavaṁ rājā yaññaṁ, yaññakālo, mahārājā’ti.	12	
PA_dn_5:12.6	Ye rañño janapade amaccā pārisajjā negamā ceva jānapadā ca …pe… brāhmaṇamahāsālā negamā ceva jānapadā ca …pe… gahapatinecayikā negamā ceva jānapadā ca, te rājā mahāvijito āmantesi:	12	
PA_dn_5:12.7	‘icchāmahaṁ, bho, mahāyaññaṁ yajituṁ. Anujānantu me bhavanto yaṁ mama assa dīgharattaṁ hitāya sukhāyā’ti.	12	
PA_dn_5:12.8	‘Yajataṁ bhavaṁ rājā yaññaṁ, yaññakālo, mahārājā’ti.	12	
PA_dn_5:12.9	Itime cattāro anumatipakkhā tasseva yaññassa parikkhārā bhavanti.	12	
PA_dn_5:13.0	4.2. Aṭṭhaparikkhāra	13	
PA_dn_5:13.1	Rājā mahāvijito aṭṭhahaṅgehi samannāgato—	13	
PA_dn_5:13.2	ubhato sujāto mātito ca pitito ca saṁsuddhagahaṇiko yāva sattamā pitāmahayugā akkhitto anupakkuṭṭho jātivādena;	13	
PA_dn_5:13.3	abhirūpo dassanīyo pāsādiko paramāya vaṇṇapokkharatāya samannāgato brahmavaṇṇī brahmavacchasī akhuddāvakāso dassanāya;	13	
PA_dn_5:13.4	aḍḍho mahaddhano mahābhogo pahūtajātarūparajato pahūtavittūpakaraṇo pahūtadhanadhañño paripuṇṇakosakoṭṭhāgāro;	13	
PA_dn_5:13.5	balavā caturaṅginiyā senāya samannāgato assavāya ovādapaṭikarāya sahati maññe paccatthike yasasā;	13	
PA_dn_5:13.6	saddho dāyako dānapati anāvaṭadvāro samaṇabrāhmaṇakapaṇaddhikavaṇibbakayācakānaṁ opānabhūto puññāni karoti;	13	
PA_dn_5:13.7	bahussuto tassa tassa sutajātassa, tassa tasseva kho pana bhāsitassa atthaṁ jānāti:	13	
PA_dn_5:13.8	‘ayaṁ imassa bhāsitassa attho ayaṁ imassa bhāsitassa attho’ti;	13	
PA_dn_5:13.9	paṇḍito, viyatto, medhāvī, paṭibalo, atītānāgatapaccuppanne atthe cintetuṁ.	13	
PA_dn_5:13.10	Rājā mahāvijito imehi aṭṭhahaṅgehi samannāgato.	13	
PA_dn_5:13.11	Iti imānipi aṭṭhaṅgāni tasseva yaññassa parikkhārā bhavanti.	13	
PA_dn_5:14.0	4.3. Catuparikkhāra	14	
PA_dn_5:14.1	Purohito brāhmaṇo catūhaṅgehi samannāgato,	14	
PA_dn_5:14.2	ubhato sujāto mātito ca pitito ca saṁsuddhagahaṇiko yāva sattamā pitāmahayugā akkhitto anupakkuṭṭho jātivādena;	14	
PA_dn_5:14.3	ajjhāyako mantadharo tiṇṇaṁ vedānaṁ pāragū sanighaṇḍukeṭubhānaṁ sākkharappabhedānaṁ itihāsapañcamānaṁ padako veyyākaraṇo lokāyatamahāpurisalakkhaṇesu anavayo;	14	
PA_dn_5:14.4	sīlavā vuddhasīlī vuddhasīlena samannāgato;	14	
PA_dn_5:14.5	paṇḍito viyatto medhāvī paṭhamo vā dutiyo vā sujaṁ paggaṇhantānaṁ.	14	
PA_dn_5:14.6	Purohito brāhmaṇo imehi catūhaṅgehi samannāgato.	14	
PA_dn_5:14.7	Iti imānipi cattāri aṅgāni tasseva yaññassa parikkhārā bhavanti.	14	
PA_dn_5:15.0	4.4. Tissovidhā	15	
PA_dn_5:15.1	Atha kho, brāhmaṇa, purohito brāhmaṇo rañño mahāvijitassa pubbeva yaññā tisso vidhā desesi.	15	
PA_dn_5:15.2	Siyā kho pana bhoto rañño mahāyaññaṁ yiṭṭhukāmassa kocideva vippaṭisāro:	15	
PA_dn_5:15.3	‘“mahā vata me bhogakkhandho vigacchissatī”ti, so bhotā raññā vippaṭisāro na karaṇīyo.	15	
PA_dn_5:15.4	Siyā kho pana bhoto rañño mahāyaññaṁ yajamānassa kocideva vippaṭisāro:	15	
PA_dn_5:15.5	“mahā vata me bhogakkhandho vigacchatī”ti, so bhotā raññā vippaṭisāro na karaṇīyo.	15	
PA_dn_5:15.6	Siyā kho pana bhoto rañño mahāyaññaṁ yiṭṭhassa kocideva vippaṭisāro:	15	
PA_dn_5:15.7	“mahā vata me bhogakkhandho vigato”ti, so bhotā raññā vippaṭisāro na karaṇīyo’ti.	15	
PA_dn_5:15.8	Imā kho, brāhmaṇa, purohito brāhmaṇo rañño mahāvijitassa pubbeva yaññā tisso vidhā desesi.	15	
PA_dn_5:16.0	4.5. Dasaākāra	16	
PA_dn_5:16.1	Atha kho, brāhmaṇa, purohito brāhmaṇo rañño mahāvijitassa pubbeva yaññā dasahākārehi paṭiggāhakesu vippaṭisāraṁ paṭivinesi.	16	
PA_dn_5:16.2	‘Āgamissanti kho bhoto yaññaṁ pāṇātipātinopi pāṇātipātā paṭiviratāpi.	16	
PA_dn_5:16.3	Ye tattha pāṇātipātino, tesaññeva tena.	16	
PA_dn_5:16.4	Ye tattha pāṇātipātā paṭiviratā, te ārabbha yajataṁ bhavaṁ, sajjataṁ bhavaṁ, modataṁ bhavaṁ, cittameva bhavaṁ antaraṁ pasādetu.	16	
PA_dn_5:16.5	Āgamissanti kho bhoto yaññaṁ adinnādāyinopi adinnādānā paṭiviratāpi …pe…	16	
PA_dn_5:16.6	kāmesu micchācārinopi kāmesumicchācārā paṭiviratāpi …	16	
PA_dn_5:16.7	musāvādinopi musāvādā paṭiviratāpi …	16	
PA_dn_5:16.8	pisuṇavācinopi pisuṇāya vācāya paṭiviratāpi …	16	
PA_dn_5:16.9	pharusavācinopi pharusāya vācāya paṭiviratāpi …	16	
PA_dn_5:16.10	samphappalāpinopi samphappalāpā paṭiviratāpi …	16	
PA_dn_5:16.11	abhijjhālunopi anabhijjhālunopi …	16	
PA_dn_5:16.12	byāpannacittāpi abyāpannacittāpi …	16	
PA_dn_5:16.13	micchādiṭṭhikāpi sammādiṭṭhikāpi ….	16	
PA_dn_5:16.14	Ye tattha micchādiṭṭhikā, tesaññeva tena.	16	
PA_dn_5:16.15	Ye tattha sammādiṭṭhikā, te ārabbha yajataṁ bhavaṁ, sajjataṁ bhavaṁ, modataṁ bhavaṁ, cittameva bhavaṁ antaraṁ pasādetū’ti.	16	
PA_dn_5:16.16	Imehi kho, brāhmaṇa, purohito brāhmaṇo rañño mahāvijitassa pubbeva yaññā dasahākārehi paṭiggāhakesu vippaṭisāraṁ paṭivinesi.	16	
PA_dn_5:17.0	4.6. Soḷasākāra	17	
PA_dn_5:17.1	Atha kho, brāhmaṇa, purohito brāhmaṇo rañño mahāvijitassa mahāyaññaṁ yajamānassa soḷasahākārehi cittaṁ sandassesi samādapesi samuttejesi sampahaṁsesi	17	
PA_dn_5:17.2	siyā kho pana bhoto rañño mahāyaññaṁ yajamānassa kocideva vattā:	17	
PA_dn_5:17.3	‘rājā kho mahāvijito mahāyaññaṁ yajati, no ca kho tassa āmantitā khattiyā ānuyantā negamā ceva jānapadā ca;	17	
PA_dn_5:17.4	atha ca pana bhavaṁ rājā evarūpaṁ mahāyaññaṁ yajatī’ti.	17	
PA_dn_5:17.5	Evampi bhoto rañño vattā dhammato natthi.	17	
PA_dn_5:17.6	Bhotā kho pana raññā āmantitā khattiyā ānuyantā negamā ceva jānapadā ca.	17	
PA_dn_5:17.7	Imināpetaṁ bhavaṁ rājā jānātu, yajataṁ bhavaṁ, sajjataṁ bhavaṁ, modataṁ bhavaṁ, cittameva bhavaṁ antaraṁ pasādetu.	17	
PA_dn_5:17.8	Siyā kho pana bhoto rañño mahāyaññaṁ yajamānassa kocideva vattā:	17	
PA_dn_5:17.9_0	‘rājā kho mahāvijito mahāyaññaṁ yajati, no ca kho tassa āmantitā amaccā pārisajjā	17	
PA_dn_5:17.9_1	negamā ceva jānapadā ca …pe… brāhmaṇamahāsālā negamā ceva jānapadā ca …pe… gahapatinecayikā	17	
PA_dn_5:17.9_2	negamā ceva jānapadā ca, atha ca pana bhavaṁ rājā evarūpaṁ mahāyaññaṁ yajatī’ti.	17	
PA_dn_5:17.10	Evampi bhoto rañño vattā dhammato natthi.	17	
PA_dn_5:17.11	Bhotā kho pana raññā āmantitā gahapatinecayikā negamā ceva jānapadā ca.	17	
PA_dn_5:17.12	Imināpetaṁ bhavaṁ rājā jānātu, yajataṁ bhavaṁ, sajjataṁ bhavaṁ, modataṁ bhavaṁ, cittameva bhavaṁ antaraṁ pasādetu.	17	
PA_dn_5:17.13	Siyā kho pana bhoto rañño mahāyaññaṁ yajamānassa kocideva vattā:	17	
PA_dn_5:17.14_0	‘rājā kho mahāvijito mahāyaññaṁ yajati, no ca kho ubhato sujāto mātito ca pitito	17	
PA_dn_5:17.14_1	ca saṁsuddhagahaṇiko yāva sattamā pitāmahayugā akkhitto anupakkuṭṭho jātivādena,	17	
PA_dn_5:17.14_2	atha ca pana bhavaṁ rājā evarūpaṁ mahāyaññaṁ yajatī’ti.	17	
PA_dn_5:17.15	Evampi bhoto rañño vattā dhammato natthi.	17	
PA_dn_5:17.16	Bhavaṁ kho pana rājā ubhato sujāto mātito ca pitito ca saṁsuddhagahaṇiko yāva sattamā pitāmahayugā akkhitto anupakkuṭṭho jātivādena.	17	
PA_dn_5:17.17	Imināpetaṁ bhavaṁ rājā jānātu, yajataṁ bhavaṁ, sajjataṁ bhavaṁ, modataṁ bhavaṁ, cittameva bhavaṁ antaraṁ pasādetu.	17	
PA_dn_5:17.18	Siyā kho pana bhoto rañño mahāyaññaṁ yajamānassa kocideva vattā:	17	
PA_dn_5:17.19	‘rājā kho mahāvijito mahāyaññaṁ yajati no ca kho abhirūpo dassanīyo pāsādiko paramāya vaṇṇapokkharatāya samannāgato brahmavaṇṇī brahmavacchasī akhuddāvakāso dassanāya …pe…	17	
PA_dn_5:17.20	no ca kho aḍḍho mahaddhano mahābhogo pahūtajātarūparajato pahūtavittūpakaraṇo pahūtadhanadhañño paripuṇṇakosakoṭṭhāgāro …pe…	17	
PA_dn_5:17.21	no ca kho balavā caturaṅginiyā senāya samannāgato assavāya ovādapaṭikarāya sahati maññe paccatthike yasasā …pe…	17	
PA_dn_5:17.22	no ca kho saddho dāyako dānapati anāvaṭadvāro samaṇabrāhmaṇakapaṇaddhikavaṇibbakayācakānaṁ opānabhūto puññāni karoti …pe…	17	
PA_dn_5:17.23	no ca kho bahussuto tassa tassa sutajātassa …pe…	17	
PA_dn_5:17.24	no ca kho tassa tasseva kho pana bhāsitassa atthaṁ jānāti:	17	
PA_dn_5:17.25	“ayaṁ imassa bhāsitassa attho, ayaṁ imassa bhāsitassa attho”ti …pe…	17	
PA_dn_5:17.26	no ca kho paṇḍito viyatto medhāvī paṭibalo atītānāgatapaccuppanne atthe cintetuṁ, atha ca pana bhavaṁ rājā evarūpaṁ mahāyaññaṁ yajatī’ti.	17	
PA_dn_5:17.27	Evampi bhoto rañño vattā dhammato natthi.	17	
PA_dn_5:17.28	Bhavaṁ kho pana rājā paṇḍito viyatto medhāvī paṭibalo atītānāgatapaccuppanne atthe cintetuṁ.	17	
PA_dn_5:17.29	Imināpetaṁ bhavaṁ rājā jānātu, yajataṁ bhavaṁ, sajjataṁ bhavaṁ, modataṁ bhavaṁ, cittameva bhavaṁ antaraṁ pasādetu.	17	
PA_dn_5:17.30	Siyā kho pana bhoto rañño mahāyaññaṁ yajamānassa kocideva vattā:	17	
PA_dn_5:17.31	‘rājā kho mahāvijito mahāyaññaṁ yajati.	17	
PA_dn_5:17.32	No ca khvassa purohito brāhmaṇo ubhato sujāto mātito ca pitito ca saṁsuddhagahaṇiko yāva sattamā pitāmahayugā akkhitto anupakkuṭṭho jātivādena;	17	
PA_dn_5:17.33	atha ca pana bhavaṁ rājā evarūpaṁ mahāyaññaṁ yajatī’ti.	17	
PA_dn_5:17.34	Evampi bhoto rañño vattā dhammato natthi.	17	
PA_dn_5:17.35	Bhoto kho pana rañño purohito brāhmaṇo ubhato sujāto mātito ca pitito ca saṁsuddhagahaṇiko yāva sattamā pitāmahayugā akkhitto anupakkuṭṭho jātivādena.	17	
PA_dn_5:17.36	Imināpetaṁ bhavaṁ rājā jānātu, yajataṁ bhavaṁ, sajjataṁ bhavaṁ, modataṁ bhavaṁ, cittameva bhavaṁ antaraṁ pasādetu.	17	
PA_dn_5:17.37	Siyā kho pana bhoto rañño mahāyaññaṁ yajamānassa kocideva vattā:	17	
PA_dn_5:17.38	‘rājā kho mahāvijito mahāyaññaṁ yajati.	17	
PA_dn_5:17.39_0	No ca khvassa purohito brāhmaṇo ajjhāyako mantadharo tiṇṇaṁ vedānaṁ pāragū sanighaṇḍukeṭubhānaṁ	17	
PA_dn_5:17.39_1	sākkharappabhedānaṁ itihāsapañcamānaṁ padako veyyākaraṇo lokāyatamahāpurisalakkhaṇesu anavayo …pe…	17	
PA_dn_5:17.40	no ca khvassa purohito brāhmaṇo sīlavā vuddhasīlī vuddhasīlena samannāgato …pe…	17	
PA_dn_5:17.41	no ca khvassa purohito brāhmaṇo paṇḍito viyatto medhāvī paṭhamo vā dutiyo vā sujaṁ paggaṇhantānaṁ, atha ca pana bhavaṁ rājā evarūpaṁ mahāyaññaṁ yajatī’ti.	17	
PA_dn_5:17.42	Evampi bhoto rañño vattā dhammato natthi.	17	
PA_dn_5:17.43	Bhoto kho pana rañño purohito brāhmaṇo paṇḍito viyatto medhāvī paṭhamo vā dutiyo vā sujaṁ paggaṇhantānaṁ.	17	
PA_dn_5:17.44	Imināpetaṁ bhavaṁ rājā jānātu, yajataṁ bhavaṁ, sajjataṁ bhavaṁ, modataṁ bhavaṁ, cittameva bhavaṁ antaraṁ pasādetūti.	17	
PA_dn_5:17.45	Imehi kho, brāhmaṇa, purohito brāhmaṇo rañño mahāvijitassa mahāyaññaṁ yajamānassa soḷasahi ākārehi cittaṁ sandassesi samādapesi samuttejesi sampahaṁsesi.	17	
PA_dn_5:18.1_0	Tasmiṁ kho, brāhmaṇa, yaññe neva gāvo haññiṁsu, na ajeḷakā haññiṁsu, na kukkuṭasūkarā	18	
PA_dn_5:18.1_1	haññiṁsu, na vividhā pāṇā saṅghātaṁ āpajjiṁsu, na rukkhā chijjiṁsu yūpatthāya, na	18	
PA_dn_5:18.1_2	dabbhā lūyiṁsu barihisatthāya.	18	
PA_dn_5:18.2	Yepissa ahesuṁ dāsāti vā pessāti vā kammakarāti vā, tepi na daṇḍatajjitā na bhayatajjitā na assumukhā rudamānā parikammāni akaṁsu.	18	
PA_dn_5:18.3	Atha kho ye icchiṁsu, te akaṁsu, ye na icchiṁsu, na te akaṁsu;	18	
PA_dn_5:18.4	yaṁ icchiṁsu, taṁ akaṁsu, yaṁ na icchiṁsu, na taṁ akaṁsu.	18	
PA_dn_5:18.5	Sappitelanavanītadadhimadhuphāṇitena ceva so yañño niṭṭhānamagamāsi.	18	
PA_dn_5:19.1_0	Atha kho, brāhmaṇa, khattiyā ānuyantā negamā ceva jānapadā ca, amaccā pārisajjā negamā	19	
PA_dn_5:19.1_1	ceva jānapadā ca, brāhmaṇamahāsālā negamā ceva jānapadā ca, gahapatinecayikā negamā	19	
PA_dn_5:19.1_2	ceva jānapadā ca pahūtaṁ sāpateyyaṁ ādāya rājānaṁ mahāvijitaṁ upasaṅkamitvā evamāhaṁsu:	19	
PA_dn_5:19.2	‘idaṁ, deva, pahūtaṁ sāpateyyaṁ devaññeva uddissābhataṁ, taṁ devo paṭiggaṇhātū’ti.	19	
PA_dn_5:19.3	‘Alaṁ, bho, mamāpidaṁ pahūtaṁ sāpateyyaṁ dhammikena balinā abhisaṅkhataṁ;	19	
PA_dn_5:19.4	tañca vo hotu, ito ca bhiyyo harathā’ti.	19	
PA_dn_5:19.5	Te raññā paṭikkhittā ekamantaṁ apakkamma evaṁ samacintesuṁ:	19	
PA_dn_5:19.6	‘na kho etaṁ amhākaṁ patirūpaṁ, yaṁ mayaṁ imāni sāpateyyāni punadeva sakāni gharāni paṭihareyyāma.	19	
PA_dn_5:19.7	Rājā kho mahāvijito mahāyaññaṁ yajati, handassa mayaṁ anuyāgino homā’ti.	19	
PA_dn_5:20.1	Atha kho, brāhmaṇa, puratthimena yaññavāṭassa khattiyā ānuyantā negamā ceva jānapadā ca dānāni paṭṭhapesuṁ.	20	
PA_dn_5:20.2	Dakkhiṇena yaññavāṭassa amaccā pārisajjā negamā ceva jānapadā ca dānāni paṭṭhapesuṁ.	20	
PA_dn_5:20.3	Pacchimena yaññavāṭassa brāhmaṇamahāsālā negamā ceva jānapadā ca dānāni paṭṭhapesuṁ.	20	
PA_dn_5:20.4	Uttarena yaññavāṭassa gahapatinecayikā negamā ceva jānapadā ca dānāni paṭṭhapesuṁ.	20	
PA_dn_5:20.5_0	Tesupi kho, brāhmaṇa, yaññesu neva gāvo haññiṁsu, na ajeḷakā haññiṁsu, na kukkuṭasūkarā	20	
PA_dn_5:20.5_1	haññiṁsu, na vividhā pāṇā saṅghātaṁ āpajjiṁsu, na rukkhā chijjiṁsu yūpatthāya, na	20	
PA_dn_5:20.5_2	dabbhā lūyiṁsu barihisatthāya.	20	
PA_dn_5:20.6	Yepi nesaṁ ahesuṁ dāsāti vā pessāti vā kammakarāti vā, tepi na daṇḍatajjitā na bhayatajjitā na assumukhā rudamānā parikammāni akaṁsu.	20	
PA_dn_5:20.7	Atha kho ye icchiṁsu, te akaṁsu, ye na icchiṁsu, na te akaṁsu;	20	
PA_dn_5:20.8	yaṁ icchiṁsu, taṁ akaṁsu, yaṁ na icchiṁsu na taṁ akaṁsu.	20	
PA_dn_5:20.9	Sappitelanavanītadadhimadhuphāṇitena ceva te yaññā niṭṭhānamagamaṁsu.	20	
PA_dn_5:20.10	Iti cattāro ca anumatipakkhā, rājā mahāvijito aṭṭhahaṅgehi samannāgato, purohito brāhmaṇo catūhaṅgehi samannāgato;	20	
PA_dn_5:20.11	tisso ca vidhā.	20	
PA_dn_5:20.12	Ayaṁ vuccati, brāhmaṇa, tividhā yaññasampadā soḷasaparikkhārā”ti.	20	
PA_dn_5:21.1	Evaṁ vutte, te brāhmaṇā unnādino uccāsaddamahāsaddā ahesuṁ:	21	
PA_dn_5:21.2	“aho yañño, aho yaññasampadā”ti.	21	
PA_dn_5:21.3	Kūṭadanto pana brāhmaṇo tūṇhībhūtova nisinno hoti.	21	
PA_dn_5:21.4	Atha kho te brāhmaṇā kūṭadantaṁ brāhmaṇaṁ etadavocuṁ:	21	
PA_dn_5:21.5	“kasmā pana bhavaṁ kūṭadanto samaṇassa gotamassa subhāsitaṁ subhāsitato nābbhanumodatī”ti?	21	
PA_dn_5:21.6	“Nāhaṁ, bho, samaṇassa gotamassa subhāsitaṁ subhāsitato nābbhanumodāmi.	21	
PA_dn_5:21.7	Muddhāpi tassa vipateyya, yo samaṇassa gotamassa subhāsitaṁ subhāsitato nābbhanumodeyya.	21	
PA_dn_5:21.8	Api ca me, bho, evaṁ hoti—	21	
PA_dn_5:21.9	samaṇo gotamo na evamāha:	21	
PA_dn_5:21.10	‘evaṁ me sutan’ti vā ‘evaṁ arahati bhavitun’ti vā;	21	
PA_dn_5:21.11	api ca samaṇo gotamo:	21	
PA_dn_5:21.12	‘evaṁ tadā āsi, itthaṁ tadā āsi’ tveva bhāsati.	21	
PA_dn_5:21.13	Tassa mayhaṁ bho evaṁ hoti:	21	
PA_dn_5:21.14	‘addhā samaṇo gotamo tena samayena rājā vā ahosi mahāvijito yaññassāmi purohito vā brāhmaṇo tassa yaññassa yājetā’ti.	21	
PA_dn_5:21.15	Abhijānāti pana bhavaṁ gotamo evarūpaṁ yaññaṁ yajitvā vā yājetvā vā kāyassa bhedā paraṁ maraṇā sugatiṁ saggaṁ lokaṁ upapajjitā”ti?	21	
PA_dn_5:21.16_0	“Abhijānāmahaṁ, brāhmaṇa, evarūpaṁ yaññaṁ yajitvā vā yājetvā vā kāyassa bhedā paraṁ	21	
PA_dn_5:21.16_1	maraṇā sugatiṁ saggaṁ lokaṁ upapajjitā, ahaṁ tena samayena purohito brāhmaṇo ahosiṁ	21	
PA_dn_5:21.16_2	tassa yaññassa yājetā”ti.	21	
PA_dn_5:22.0	5. Niccadānaanukulayañña	22	
PA_dn_5:22.1	“Atthi pana, bho gotama, añño yañño imāya tividhāya yaññasampadāya soḷasaparikkhārāya appaṭṭhataro ca appasamārambhataro ca mahapphalataro ca mahānisaṁsataro cā”ti?	22	
PA_dn_5:22.2	“Atthi kho, brāhmaṇa, añño yañño imāya tividhāya yaññasampadāya soḷasaparikkhārāya appaṭṭhataro ca appasamārambhataro ca mahapphalataro ca mahānisaṁsataro cā”ti.	22	
PA_dn_5:22.3	“Katamo pana so, bho gotama, yañño imāya tividhāya yaññasampadāya soḷasaparikkhārāya appaṭṭhataro ca appasamārambhataro ca mahapphalataro ca mahānisaṁsataro cā”ti?	22	
PA_dn_5:22.4	“Yāni kho pana tāni, brāhmaṇa, niccadānāni anukulayaññāni sīlavante pabbajite uddissa diyyanti;	22	
PA_dn_5:22.5	ayaṁ kho, brāhmaṇa, yañño imāya tividhāya yaññasampadāya soḷasaparikkhārāya appaṭṭhataro ca appasamārambhataro ca mahapphalataro ca mahānisaṁsataro cā”ti.	22	
PA_dn_5:23.1_0	“Ko nu kho, bho gotama, hetu ko paccayo, yena taṁ niccadānaṁ anukulayaññaṁ imāya	23	
PA_dn_5:23.1_1	tividhāya yaññasampadāya soḷasaparikkhārāya appaṭṭhatarañca appasamārambhatarañca	23	
PA_dn_5:23.1_2	mahapphalatarañca mahānisaṁsatarañcā”ti?	23	
PA_dn_5:23.2	“Na kho, brāhmaṇa, evarūpaṁ yaññaṁ upasaṅkamanti arahanto vā arahattamaggaṁ vā samāpannā.	23	
PA_dn_5:23.3	Taṁ kissa hetu?	23	
PA_dn_5:23.4	Dissanti hettha, brāhmaṇa, daṇḍappahārāpi galaggahāpi, tasmā evarūpaṁ yaññaṁ na upasaṅkamanti arahanto vā arahattamaggaṁ vā samāpannā.	23	
PA_dn_5:23.5	Yāni kho pana tāni, brāhmaṇa, niccadānāni anukulayaññāni sīlavante pabbajite uddissa diyyanti;	23	
PA_dn_5:23.6	evarūpaṁ kho, brāhmaṇa, yaññaṁ upasaṅkamanti arahanto vā arahattamaggaṁ vā samāpannā.	23	
PA_dn_5:23.7	Taṁ kissa hetu?	23	
PA_dn_5:23.8	Na hettha, brāhmaṇa, dissanti daṇḍappahārāpi galaggahāpi, tasmā evarūpaṁ yaññaṁ upasaṅkamanti arahanto vā arahattamaggaṁ vā samāpannā.	23	
PA_dn_5:23.9_0	Ayaṁ kho, brāhmaṇa, hetu ayaṁ paccayo, yena taṁ niccadānaṁ anukulayaññaṁ imāya tividhāya	23	
PA_dn_5:23.9_1	yaññasampadāya soḷasaparikkhārāya appaṭṭhatarañca appasamārambhatarañca mahapphalatarañca	23	
PA_dn_5:23.9_2	mahānisaṁsatarañcā”ti.	23	
PA_dn_5:24.1_0	“Atthi pana, bho gotama, añño yañño imāya ca tividhāya yaññasampadāya soḷasaparikkhārāya	24	
PA_dn_5:24.1_1	iminā ca niccadānena anukulayaññena appaṭṭhataro ca appasamārambhataro ca mahapphalataro	24	
PA_dn_5:24.1_2	ca mahānisaṁsataro cā”ti?	24	
PA_dn_5:24.2_0	“Atthi kho, brāhmaṇa, añño yañño imāya ca tividhāya yaññasampadāya soḷasaparikkhārāya	24	
PA_dn_5:24.2_1	iminā ca niccadānena anukulayaññena appaṭṭhataro ca appasamārambhataro ca mahapphalataro	24	
PA_dn_5:24.2_2	ca mahānisaṁsataro cā”ti.	24	
PA_dn_5:24.3_0	“Katamo pana so, bho gotama, yañño imāya ca tividhāya yaññasampadāya soḷasaparikkhārāya	24	
PA_dn_5:24.3_1	iminā ca niccadānena anukulayaññena appaṭṭhataro ca appasamārambhataro ca mahapphalataro	24	
PA_dn_5:24.3_2	ca mahānisaṁsataro cā”ti?	24	
PA_dn_5:24.4_0	“Yo kho, brāhmaṇa, cātuddisaṁ saṅghaṁ uddissa vihāraṁ karoti, ayaṁ kho, brāhmaṇa,	24	
PA_dn_5:24.4_1	yañño imāya ca tividhāya yaññasampadāya soḷasaparikkhārāya iminā ca niccadānena anukulayaññena	24	
PA_dn_5:24.4_2	appaṭṭhataro ca appasamārambhataro ca mahapphalataro ca mahānisaṁsataro cā”ti.	24	
PA_dn_5:25.1_0	“Atthi pana, bho gotama, añño yañño imāya ca tividhāya yaññasampadāya soḷasaparikkhārāya	25	
PA_dn_5:25.1_1	iminā ca niccadānena anukulayaññena iminā ca vihāradānena appaṭṭhataro ca appasamārambhataro	25	
PA_dn_5:25.1_2	ca mahapphalataro ca mahānisaṁsataro cā”ti?	25	
PA_dn_5:25.2_0	“Atthi kho, brāhmaṇa, añño yañño imāya ca tividhāya yaññasampadāya soḷasaparikkhārāya	25	
PA_dn_5:25.2_1	iminā ca niccadānena anukulayaññena iminā ca vihāradānena appaṭṭhataro ca appasamārambhataro	25	
PA_dn_5:25.2_2	ca mahapphalataro ca mahānisaṁsataro cā”ti.	25	
PA_dn_5:25.3_0	“Katamo pana so, bho gotama, yañño imāya ca tividhāya yaññasampadāya soḷasaparikkhārāya	25	
PA_dn_5:25.3_1	iminā ca niccadānena anukulayaññena iminā ca vihāradānena appaṭṭhataro ca appasamārambhataro	25	
PA_dn_5:25.3_2	ca mahapphalataro ca mahānisaṁsataro cā”ti?	25	
PA_dn_5:25.4	“Yo kho, brāhmaṇa, pasannacitto buddhaṁ saraṇaṁ gacchati, dhammaṁ saraṇaṁ gacchati, saṅghaṁ saraṇaṁ gacchati;	25	
PA_dn_5:25.5_0	ayaṁ kho, brāhmaṇa, yañño imāya ca tividhāya yaññasampadāya soḷasaparikkhārāya iminā	25	
PA_dn_5:25.5_1	ca niccadānena anukulayaññena iminā ca vihāradānena appaṭṭhataro ca appasamārambhataro	25	
PA_dn_5:25.5_2	ca mahapphalataro ca mahānisaṁsataro cā”ti.	25	
PA_dn_5:26.1_0	“Atthi pana, bho gotama, añño yañño imāya ca tividhāya yaññasampadāya soḷasaparikkhārāya	26	
PA_dn_5:26.1_1	iminā ca niccadānena anukulayaññena iminā ca vihāradānena imehi ca saraṇagamanehi	26	
PA_dn_5:26.1_2	appaṭṭhataro ca appasamārambhataro ca mahapphalataro ca mahānisaṁsataro cā”ti?	26	
PA_dn_5:26.2_0	“Atthi kho, brāhmaṇa, añño yañño imāya ca tividhāya yaññasampadāya soḷasaparikkhārāya	26	
PA_dn_5:26.2_1	iminā ca niccadānena anukulayaññena iminā ca vihāradānena imehi ca saraṇagamanehi	26	
PA_dn_5:26.2_2	appaṭṭhataro ca appasamārambhataro ca mahapphalataro ca mahānisaṁsataro cā”ti.	26	
PA_dn_5:26.3_0	“Katamo pana so, bho gotama, yañño imāya ca tividhāya yaññasampadāya soḷasaparikkhārāya	26	
PA_dn_5:26.3_1	iminā ca niccadānena anukulayaññena iminā ca vihāradānena imehi ca saraṇagamanehi	26	
PA_dn_5:26.3_2	appaṭṭhataro ca appasamārambhataro ca mahapphalataro ca mahānisaṁsataro cā”ti?	26	
PA_dn_5:26.4	“Yo kho, brāhmaṇa, pasannacitto sikkhāpadāni samādiyati—	26	
PA_dn_5:26.5	pāṇātipātā veramaṇiṁ, adinnādānā veramaṇiṁ, kāmesumicchācārā veramaṇiṁ, musāvādā veramaṇiṁ, surāmerayamajjapamādaṭṭhānā veramaṇiṁ.	26	
PA_dn_5:26.6_0	Ayaṁ kho, brāhmaṇa, yañño imāya ca tividhāya yaññasampadāya soḷasaparikkhārāya iminā	26	
PA_dn_5:26.6_1	ca niccadānena anukulayaññena iminā ca vihāradānena imehi ca saraṇagamanehi appaṭṭhataro	26	
PA_dn_5:26.6_2	ca appasamārambhataro ca mahapphalataro ca mahānisaṁsataro cā”ti.	26	
PA_dn_5:27.1_0	“Atthi pana, bho gotama, añño yañño imāya ca tividhāya yaññasampadāya soḷasaparikkhārāya	27	
PA_dn_5:27.1_1	iminā ca niccadānena anukulayaññena iminā ca vihāradānena imehi ca saraṇagamanehi	27	
PA_dn_5:27.1_2	imehi ca sikkhāpadehi appaṭṭhataro ca appasamārambhataro ca mahapphalataro ca mahānisaṁsataro cā”ti?	27	
PA_dn_5:27.2_0	“Atthi kho, brāhmaṇa, añño yañño imāya ca tividhāya yaññasampadāya soḷasaparikkhārāya	27	
PA_dn_5:27.2_1	iminā ca niccadānena anukulayaññena iminā ca vihāradānena imehi ca saraṇagamanehi	27	
PA_dn_5:27.2_2	imehi ca sikkhāpadehi appaṭṭhataro ca appasamārambhataro ca mahapphalataro ca mahānisaṁsataro cā”ti.	27	
PA_dn_5:27.3_0	“Katamo pana so, bho gotama, yañño imāya ca tividhāya yaññasampadāya soḷasaparikkhārāya	27	
PA_dn_5:27.3_1	iminā ca niccadānena anukulayaññena iminā ca vihāradānena imehi ca saraṇagamanehi	27	
PA_dn_5:27.3_2	imehi ca sikkhāpadehi appaṭṭhataro ca appasamārambhataro ca mahapphalataro ca mahānisaṁsataro cā”ti?	27	
PA_dn_5:27.4	“Idha, brāhmaṇa, tathāgato loke uppajjati arahaṁ sammāsambuddho …pe…	27	
PA_dn_5:27.5	Evaṁ kho, brāhmaṇa, bhikkhu sīlasampanno hoti …pe…	27	
PA_dn_5:27.6	paṭhamaṁ jhānaṁ upasampajja viharati.	27	
PA_dn_5:27.7	Ayaṁ kho, brāhmaṇa, yañño purimehi yaññehi appaṭṭhataro ca appasamārambhataro ca mahapphalataro ca mahānisaṁsataro ca …pe…	27	
PA_dn_5:27.8	Dutiyaṁ jhānaṁ …	27	
PA_dn_5:27.9	tatiyaṁ jhānaṁ …	27	
PA_dn_5:27.10	catutthaṁ jhānaṁ upasampajja viharati.	27	
PA_dn_5:27.11	Ayampi kho, brāhmaṇa, yañño purimehi yaññehi appaṭṭhataro ca appasamārambhataro ca mahapphalataro ca mahānisaṁsataro cāti. …pe…	27	
PA_dn_5:27.12	Ñāṇadassanāya cittaṁ abhinīharati abhininnāmeti …	27	
PA_dn_5:27.13	ayampi kho, brāhmaṇa, yañño purimehi yaññehi appaṭṭhataro ca appasamārambhataro ca mahapphalataro ca mahānisaṁsataro ca …pe…	27	
PA_dn_5:27.14	nāparaṁ itthattāyāti pajānāti.	27	
PA_dn_5:27.15	Ayampi kho, brāhmaṇa, yañño purimehi yaññehi appaṭṭhataro ca appasamārambhataro ca mahapphalataro ca mahānisaṁsataro ca.	27	
PA_dn_5:27.16	Imāya ca, brāhmaṇa, yaññasampadāya aññā yaññasampadā uttaritarā vā paṇītatarā vā natthī”ti.	27	
PA_dn_5:28.0	6. Kūṭadantaupāsakattapaṭivedanā	28	
PA_dn_5:28.1	Evaṁ vutte, kūṭadanto brāhmaṇo bhagavantaṁ etadavoca:	28	
PA_dn_5:28.2	“abhikkantaṁ, bho gotama, abhikkantaṁ, bho gotama.	28	
PA_dn_5:28.3_0	Seyyathāpi, bho gotama, nikkujjitaṁ vā ukkujjeyya, paṭicchannaṁ vā vivareyya, mūḷhassa	28	
PA_dn_5:28.3_1	vā maggaṁ ācikkheyya, andhakāre vā telapajjotaṁ dhāreyya: ‘cakkhumanto rūpāni dakkhantī’ti;	28	
PA_dn_5:28.3_2	evamevaṁ bhotā gotamena anekapariyāyena dhammo pakāsito.	28	
PA_dn_5:28.4	Esāhaṁ bhavantaṁ gotamaṁ saraṇaṁ gacchāmi dhammañca bhikkhusaṅghañca.	28	
PA_dn_5:28.5	Upāsakaṁ maṁ bhavaṁ gotamo dhāretu ajjatagge pāṇupetaṁ saraṇaṁ gataṁ.	28	
PA_dn_5:28.6_0	Esāhaṁ, bho gotama, satta ca usabhasatāni satta ca vacchatarasatāni satta ca vacchatarīsatāni	28	
PA_dn_5:28.6_1	satta ca ajasatāni satta ca urabbhasatāni muñcāmi, jīvitaṁ demi, haritāni ceva tiṇāni	28	
PA_dn_5:28.6_2	khādantu, sītāni ca pānīyāni pivantu, sīto ca nesaṁ vāto upavāyatū”ti.	28	
PA_dn_5:29.0	7. Sotāpattiphalasacchikiriyā	29	
PA_dn_5:29.1	Atha kho bhagavā kūṭadantassa brāhmaṇassa anupubbiṁ kathaṁ kathesi, seyyathidaṁ—	29	
PA_dn_5:29.2	dānakathaṁ sīlakathaṁ saggakathaṁ; kāmānaṁ ādīnavaṁ okāraṁ saṅkilesaṁ nekkhamme ānisaṁsaṁ pakāsesi.	29	
PA_dn_5:29.3	Yadā bhagavā aññāsi kūṭadantaṁ brāhmaṇaṁ kallacittaṁ muducittaṁ vinīvaraṇacittaṁ udaggacittaṁ pasannacittaṁ, atha yā buddhānaṁ sāmukkaṁsikā dhammadesanā, taṁ pakāsesi—	29	
PA_dn_5:29.4	dukkhaṁ samudayaṁ nirodhaṁ maggaṁ.	29	
PA_dn_5:29.5	Seyyathāpi nāma suddhaṁ vatthaṁ apagatakāḷakaṁ sammadeva rajanaṁ paṭiggaṇheyya;	29	
PA_dn_5:29.6	evameva kūṭadantassa brāhmaṇassa tasmiññeva āsane virajaṁ vītamalaṁ dhammacakkhuṁ udapādi:	29	
PA_dn_5:29.7	“yaṁ kiñci samudayadhammaṁ sabbaṁ taṁ nirodhadhamman”ti.	29	
PA_dn_5:30.1_0	Atha kho kūṭadanto brāhmaṇo diṭṭhadhammo pattadhammo viditadhammo pariyogāḷhadhammo	30	
PA_dn_5:30.1_1	tiṇṇavicikiccho vigatakathaṅkatho vesārajjappatto aparappaccayo satthusāsane bhagavantaṁ etadavoca:	30	
PA_dn_5:30.2	“adhivāsetu me bhavaṁ gotamo svātanāya bhattaṁ saddhiṁ bhikkhusaṅghenā”ti.	30	
PA_dn_5:30.3	Adhivāsesi bhagavā tuṇhībhāvena.	30	
PA_dn_5:30.4	Atha kho kūṭadanto brāhmaṇo bhagavato adhivāsanaṁ viditvā uṭṭhāyāsanā bhagavantaṁ abhivādetvā padakkhiṇaṁ katvā pakkāmi.	30	
PA_dn_5:30.5	Atha kho kūṭadanto brāhmaṇo tassā rattiyā accayena sake yaññavāṭe paṇītaṁ khādanīyaṁ bhojanīyaṁ paṭiyādāpetvā bhagavato kālaṁ ārocāpesi:	30	
PA_dn_5:30.6	“kālo, bho gotama; niṭṭhitaṁ bhattan”ti.	30	
PA_dn_5:30.7	Atha kho bhagavā pubbaṇhasamayaṁ nivāsetvā pattacīvaramādāya saddhiṁ bhikkhusaṅghena yena kūṭadantassa brāhmaṇassa yaññavāṭo tenupasaṅkami; upasaṅkamitvā paññatte āsane nisīdi.	30	
PA_dn_5:30.8	Atha kho kūṭadanto brāhmaṇo buddhappamukhaṁ bhikkhusaṅghaṁ paṇītena khādanīyena bhojanīyena sahatthā santappesi sampavāresi.	30	
PA_dn_5:30.9	Atha kho kūṭadanto brāhmaṇo bhagavantaṁ bhuttāviṁ onītapattapāṇiṁ aññataraṁ nīcaṁ āsanaṁ gahetvā ekamantaṁ nisīdi.	30	
PA_dn_5:30.10	Ekamantaṁ nisinnaṁ kho kūṭadantaṁ brāhmaṇaṁ bhagavā dhammiyā kathāya sandassetvā samādapetvā samuttejetvā sampahaṁsetvā uṭṭhāyāsanā pakkāmīti.	30	
PA_dn_5:30.11	Kūṭadantasuttaṁ niṭṭhitaṁ pañcamaṁ.	30	
