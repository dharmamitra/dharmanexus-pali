segmentnr	original	folio	analyzed
PA_mn_27:0.1	Majjhima Nikāya 27	0	
PA_mn_27:0.2	Cūḷahatthipadopamasutta	0	
PA_mn_27:1.1	Evaṁ me sutaṁ—	1	
PA_mn_27:1.2	ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme.	1	
PA_mn_27:2.1	Tena kho pana samayena jāṇussoṇi brāhmaṇo sabbasetena vaḷavābhirathena sāvatthiyā niyyāti divādivassa.	2	
PA_mn_27:2.2	Addasā kho jāṇussoṇi brāhmaṇo pilotikaṁ paribbājakaṁ dūratova āgacchantaṁ.	2	
PA_mn_27:2.3	Disvāna pilotikaṁ paribbājakaṁ etadavoca:	2	
PA_mn_27:2.4	“Handa kuto nu bhavaṁ vacchāyano āgacchati divādivassā”ti?	2	
PA_mn_27:2.5	“Ito hi kho ahaṁ, bho, āgacchāmi samaṇassa gotamassa santikā”ti.	2	
PA_mn_27:2.6	“Taṁ kiṁ maññati bhavaṁ vacchāyano samaṇassa gotamassa paññāveyyattiyaṁ paṇḍito maññe”ti.	2	
PA_mn_27:2.7	“Ko cāhaṁ, bho, ko ca samaṇassa gotamassa paññāveyyattiyaṁ jānissāmi.	2	
PA_mn_27:2.8	Sopi nūnassa tādisova yo samaṇassa gotamassa paññāveyyattiyaṁ jāneyyā”ti.	2	
PA_mn_27:2.9	“Uḷārāya khalu bhavaṁ vacchāyano samaṇaṁ gotamaṁ pasaṁsāya pasaṁsatī”ti.	2	
PA_mn_27:2.10	“Ko cāhaṁ, bho, ko ca samaṇaṁ gotamaṁ pasaṁsissāmi,	2	
PA_mn_27:2.11	pasatthapasatthova so bhavaṁ gotamo seṭṭho devamanussānan”ti.	2	
PA_mn_27:2.12	“Kaṁ pana bhavaṁ vacchāyano atthavasaṁ sampassamāno samaṇe gotame evaṁ abhippasanno”ti?	2	
PA_mn_27:3.1	“Seyyathāpi, bho, kusalo nāgavaniko nāgavanaṁ paviseyya.	3	
PA_mn_27:3.2	So passeyya nāgavane mahantaṁ hatthipadaṁ, dīghato ca āyataṁ, tiriyañca vitthataṁ.	3	
PA_mn_27:3.3	So niṭṭhaṁ gaccheyya:	3	
PA_mn_27:3.4	‘mahā vata bho nāgo’ti.	3	
PA_mn_27:3.5	Evameva kho ahaṁ, bho, yato addasaṁ samaṇe gotame cattāri padāni athāhaṁ niṭṭhamagamaṁ:	3	
PA_mn_27:3.6	‘sammāsambuddho bhagavā, svākkhāto bhagavatā dhammo, suppaṭipanno bhagavato sāvakasaṅgho’ti.	3	
PA_mn_27:4.1	Katamāni cattāri?	4	
PA_mn_27:4.2	Idhāhaṁ, bho, passāmi ekacce khattiyapaṇḍite nipuṇe kataparappavāde vālavedhirūpe, te bhindantā maññe caranti paññāgatena diṭṭhigatāni.	4	
PA_mn_27:4.3	Te suṇanti:	4	
PA_mn_27:4.4	‘samaṇo khalu, bho, gotamo amukaṁ nāma gāmaṁ vā nigamaṁ vā osarissatī’ti.	4	
PA_mn_27:4.5	Te pañhaṁ abhisaṅkharonti:	4	
PA_mn_27:4.6	‘imaṁ mayaṁ pañhaṁ samaṇaṁ gotamaṁ upasaṅkamitvā pucchissāma.	4	
PA_mn_27:4.7	Evañce no puṭṭho evaṁ byākarissati, evamassa mayaṁ vādaṁ āropessāma.	4	
PA_mn_27:4.8	Evañcepi no puṭṭho evaṁ byākarissati, evampissa mayaṁ vādaṁ āropessāmā’ti.	4	
PA_mn_27:4.9	Te suṇanti:	4	
PA_mn_27:4.10	‘samaṇo khalu, bho, gotamo amukaṁ nāma gāmaṁ vā nigamaṁ vā osaṭo’ti.	4	
PA_mn_27:4.11	Te yena samaṇo gotamo tenupasaṅkamanti.	4	
PA_mn_27:4.12	Te samaṇo gotamo dhammiyā kathāya sandasseti samādapeti samuttejeti sampahaṁseti.	4	
PA_mn_27:4.13	Te samaṇena gotamena dhammiyā kathāya sandassitā samādapitā samuttejitā sampahaṁsitā na ceva samaṇaṁ gotamaṁ pañhaṁ pucchanti, kutossa vādaṁ āropessanti?	4	
PA_mn_27:4.14	Aññadatthu samaṇasseva gotamassa sāvakā sampajjanti.	4	
PA_mn_27:4.15	Yadāhaṁ, bho, samaṇe gotame imaṁ paṭhamaṁ padaṁ addasaṁ athāhaṁ niṭṭhamagamaṁ:	4	
PA_mn_27:4.16	‘sammāsambuddho bhagavā, svākkhāto bhagavatā dhammo, suppaṭipanno bhagavato sāvakasaṅgho’ti.	4	
PA_mn_27:5.1	Puna caparāhaṁ, bho, passāmi idhekacce brāhmaṇapaṇḍite …pe…	5	
PA_mn_27:6.1	gahapatipaṇḍite …	6	
PA_mn_27:6.2	pe…	6	
PA_mn_27:7.1	samaṇapaṇḍite nipuṇe kataparappavāde vālavedhirūpe te bhindantā maññe caranti paññāgatena diṭṭhigatāni.	7	
PA_mn_27:7.2	Te suṇanti:	7	
PA_mn_27:7.3	‘samaṇo khalu bho gotamo amukaṁ nāma gāmaṁ vā nigamaṁ vā osarissatī’ti.	7	
PA_mn_27:7.4	Te pañhaṁ abhisaṅkharonti ‘imaṁ mayaṁ pañhaṁ samaṇaṁ gotamaṁ upasaṅkamitvā pucchissāma.	7	
PA_mn_27:7.5	Evañce no puṭṭho evaṁ byākarissati, evamassa mayaṁ vādaṁ āropessāma.	7	
PA_mn_27:7.6	Evañcepi no puṭṭho evaṁ byākarissati, evampissa mayaṁ vādaṁ āropessāmā’ti.	7	
PA_mn_27:7.7	Te suṇanti ‘samaṇo khalu bho gotamo amukaṁ nāma gāmaṁ vā nigamaṁ vā osaṭo’ti.	7	
PA_mn_27:7.8	Te yena samaṇo gotamo tenupasaṅkamanti.	7	
PA_mn_27:7.9	Te samaṇo gotamo dhammiyā kathāya sandasseti samādapeti samuttejeti sampahaṁseti.	7	
PA_mn_27:7.10	Te samaṇena gotamena dhammiyā kathāya sandassitā samādapitā samuttejitā sampahaṁsitā na ceva samaṇaṁ gotamaṁ pañhaṁ pucchanti, kutossa vādaṁ āropessanti?	7	
PA_mn_27:7.11	Aññadatthu samaṇaṁyeva gotamaṁ okāsaṁ yācanti agārasmā anagāriyaṁ pabbajjāya.	7	
PA_mn_27:7.12	Te samaṇo gotamo pabbājeti.	7	
PA_mn_27:7.13_0	Te tattha pabbajitā samānā vūpakaṭṭhā appamattā ātāpino pahitattā viharantā nacirasseva—yassatthāya	7	
PA_mn_27:7.13_1	kulaputtā sammadeva agārasmā anagāriyaṁ pabbajanti, tadanuttaraṁ—brahmacariyapariyosānaṁ	7	
PA_mn_27:7.13_2	diṭṭheva dhamme sayaṁ abhiññā sacchikatvā upasampajja viharanti.	7	
PA_mn_27:7.14	Te evamāhaṁsu:	7	
PA_mn_27:7.15	‘manaṁ vata, bho, anassāma, manaṁ vata, bho, panassāma;	7	
PA_mn_27:7.16	mayañhi pubbe assamaṇāva samānā samaṇamhāti paṭijānimha, abrāhmaṇāva samānā brāhmaṇamhāti paṭijānimha, anarahantova samānā arahantamhāti paṭijānimha.	7	
PA_mn_27:7.17	Idāni khomha samaṇā, idāni khomha brāhmaṇā, idāni khomha arahanto’ti.	7	
PA_mn_27:7.18	Yadāhaṁ, bho, samaṇe gotame imaṁ catutthaṁ padaṁ addasaṁ athāhaṁ niṭṭhamagamaṁ:	7	
PA_mn_27:7.19	‘sammāsambuddho bhagavā, svākkhāto bhagavatā dhammo, suppaṭipanno bhagavato sāvakasaṅgho’ti.	7	
PA_mn_27:7.20	Yato kho ahaṁ, bho, samaṇe gotame imāni cattāri padāni addasaṁ athāhaṁ niṭṭhamagamaṁ:	7	
PA_mn_27:7.21	‘sammāsambuddho bhagavā, svākkhāto bhagavatā dhammo, suppaṭipanno bhagavato sāvakasaṅgho’”ti.	7	
PA_mn_27:8.1	Evaṁ vutte, jāṇussoṇi brāhmaṇo sabbasetā vaḷavābhirathā orohitvā ekaṁsaṁ uttarāsaṅgaṁ karitvā yena bhagavā tenañjaliṁ paṇāmetvā tikkhattuṁ udānaṁ udānesi:	8	
PA_mn_27:8.2	“Namo tassa bhagavato arahato sammāsambuddhassa;	8	
PA_mn_27:8.3	namo tassa bhagavato arahato sammāsambuddhassa;	8	
PA_mn_27:8.4	namo tassa bhagavato arahato sammāsambuddhassāti.	8	
PA_mn_27:8.5	Appeva nāma mayampi kadāci karahaci tena bhotā gotamena saddhiṁ samāgaccheyyāma, appeva nāma siyā kocideva kathāsallāpo”ti.	8	
PA_mn_27:9.1	Atha kho jāṇussoṇi brāhmaṇo yena bhagavā tenupasaṅkami; upasaṅkamitvā bhagavatā saddhiṁ sammodi.	9	
PA_mn_27:9.2	Sammodanīyaṁ kathaṁ sāraṇīyaṁ vītisāretvā ekamantaṁ nisīdi.	9	
PA_mn_27:9.3	Ekamantaṁ nisinno kho jāṇussoṇi brāhmaṇo yāvatako ahosi pilotikena paribbājakena saddhiṁ kathāsallāpo taṁ sabbaṁ bhagavato ārocesi.	9	
PA_mn_27:9.4	Evaṁ vutte, bhagavā jāṇussoṇiṁ brāhmaṇaṁ etadavoca:	9	
PA_mn_27:9.5	“na kho, brāhmaṇa, ettāvatā hatthipadopamo vitthārena paripūro hoti.	9	
PA_mn_27:9.6	Api ca, brāhmaṇa, yathā hatthipadopamo vitthārena paripūro hoti	9	
PA_mn_27:9.7	taṁ suṇāhi, sādhukaṁ manasi karohi, bhāsissāmī”ti.	9	
PA_mn_27:9.8	“Evaṁ, bho”ti kho jāṇussoṇi brāhmaṇo bhagavato paccassosi.	9	
PA_mn_27:9.9	Bhagavā etadavoca:	9	
PA_mn_27:10.1	“Seyyathāpi, brāhmaṇa, nāgavaniko nāgavanaṁ paviseyya.	10	
PA_mn_27:10.2	So passeyya nāgavane mahantaṁ hatthipadaṁ, dīghato ca āyataṁ, tiriyañca vitthataṁ.	10	
PA_mn_27:10.3	Yo hoti kusalo nāgavaniko neva tāva niṭṭhaṁ gacchati:	10	
PA_mn_27:10.4	‘mahā vata bho nāgo’ti.	10	
PA_mn_27:10.5	Taṁ kissa hetu?	10	
PA_mn_27:10.6	Santi hi, brāhmaṇa, nāgavane vāmanikā nāma hatthiniyo mahāpadā, tāsaṁ petaṁ padaṁ assāti.	10	
PA_mn_27:10.7	So tamanugacchati.	10	
PA_mn_27:10.8	Tamanugacchanto passati nāgavane mahantaṁ hatthipadaṁ, dīghato ca āyataṁ, tiriyañca vitthataṁ, uccā ca nisevitaṁ.	10	
PA_mn_27:10.9	Yo hoti kusalo nāgavaniko neva tāva niṭṭhaṁ gacchati:	10	
PA_mn_27:10.10	‘mahā vata bho nāgo’ti.	10	
PA_mn_27:10.11	Taṁ kissa hetu?	10	
PA_mn_27:10.12	Santi hi, brāhmaṇa, nāgavane uccā kāḷārikā nāma hatthiniyo mahāpadā, tāsaṁ petaṁ padaṁ assāti.	10	
PA_mn_27:10.13	So tamanugacchati.	10	
PA_mn_27:10.14	Tamanugacchanto passati nāgavane mahantaṁ hatthipadaṁ, dīghato ca āyataṁ, tiriyañca vitthataṁ, uccā ca nisevitaṁ, uccā ca dantehi ārañjitāni.	10	
PA_mn_27:10.15	Yo hoti kusalo nāgavaniko neva tāva niṭṭhaṁ gacchati:	10	
PA_mn_27:10.16	‘mahā vata bho nāgo’ti.	10	
PA_mn_27:10.17	Taṁ kissa hetu?	10	
PA_mn_27:10.18	Santi hi, brāhmaṇa, nāgavane uccā kaṇerukā nāma hatthiniyo mahāpadā, tāsaṁ petaṁ padaṁ assāti.	10	
PA_mn_27:10.19	So tamanugacchati.	10	
PA_mn_27:10.20	Tamanugacchanto passati nāgavane mahantaṁ hatthipadaṁ, dīghato ca āyataṁ, tiriyañca vitthataṁ, uccā ca nisevitaṁ, uccā ca dantehi ārañjitāni, uccā ca sākhābhaṅgaṁ.	10	
PA_mn_27:10.21	Tañca nāgaṁ passati rukkhamūlagataṁ vā abbhokāsagataṁ vā gacchantaṁ vā tiṭṭhantaṁ vā nisinnaṁ vā nipannaṁ vā.	10	
PA_mn_27:10.22	So niṭṭhaṁ gacchati:	10	
PA_mn_27:10.23	‘ayameva so mahānāgo’ti.	10	
PA_mn_27:11.1	Evameva kho, brāhmaṇa, idha tathāgato loke uppajjati arahaṁ sammāsambuddho vijjācaraṇasampanno sugato lokavidū anuttaro purisadammasārathi satthā devamanussānaṁ buddho bhagavā.	11	
PA_mn_27:11.2	So imaṁ lokaṁ sadevakaṁ samārakaṁ sabrahmakaṁ sassamaṇabrāhmaṇiṁ pajaṁ sadevamanussaṁ sayaṁ abhiññā sacchikatvā pavedeti.	11	
PA_mn_27:11.3	So dhammaṁ deseti ādikalyāṇaṁ majjhekalyāṇaṁ pariyosānakalyāṇaṁ sātthaṁ sabyañjanaṁ; kevalaparipuṇṇaṁ parisuddhaṁ brahmacariyaṁ pakāseti.	11	
PA_mn_27:12.1	Taṁ dhammaṁ suṇāti gahapati vā gahapatiputto vā aññatarasmiṁ vā kule paccājāto.	12	
PA_mn_27:12.2	So taṁ dhammaṁ sutvā tathāgate saddhaṁ paṭilabhati.	12	
PA_mn_27:12.3	So tena saddhāpaṭilābhena samannāgato iti paṭisañcikkhati:	12	
PA_mn_27:12.4	‘sambādho gharāvāso rajopatho, abbhokāso pabbajjā.	12	
PA_mn_27:12.5	Nayidaṁ sukaraṁ agāraṁ ajjhāvasatā ekantaparipuṇṇaṁ ekantaparisuddhaṁ saṅkhalikhitaṁ brahmacariyaṁ carituṁ.	12	
PA_mn_27:12.6	Yannūnāhaṁ kesamassuṁ ohāretvā kāsāyāni vatthāni acchādetvā agārasmā anagāriyaṁ pabbajeyyan’ti.	12	
PA_mn_27:12.7_0	So aparena samayena appaṁ vā bhogakkhandhaṁ pahāya mahantaṁ vā bhogakkhandhaṁ pahāya	12	
PA_mn_27:12.7_1	appaṁ vā ñātiparivaṭṭaṁ pahāya mahantaṁ vā ñātiparivaṭṭaṁ pahāya kesamassuṁ ohāretvā	12	
PA_mn_27:12.7_2	kāsāyāni vatthāni acchādetvā agārasmā anagāriyaṁ pabbajati.	12	
PA_mn_27:13.1_0	So evaṁ pabbajito samāno bhikkhūnaṁ sikkhāsājīvasamāpanno pāṇātipātaṁ pahāya pāṇātipātā	13	
PA_mn_27:13.1_1	paṭivirato hoti, nihitadaṇḍo nihitasattho lajjī dayāpanno sabbapāṇabhūtahitānukampī viharati.	13	
PA_mn_27:13.2	Adinnādānaṁ pahāya adinnādānā paṭivirato hoti dinnādāyī dinnapāṭikaṅkhī. Athenena sucibhūtena attanā viharati.	13	
PA_mn_27:13.3	Abrahmacariyaṁ pahāya brahmacārī hoti ārācārī virato methunā gāmadhammā.	13	
PA_mn_27:13.4	Musāvādaṁ pahāya musāvādā paṭivirato hoti saccavādī saccasandho theto paccayiko avisaṁvādako lokassa.	13	
PA_mn_27:13.5_0	Pisuṇaṁ vācaṁ pahāya pisuṇāya vācāya paṭivirato hoti, ito sutvā na amutra akkhātā	13	
PA_mn_27:13.5_1	imesaṁ bhedāya, amutra vā sutvā na imesaṁ akkhātā amūsaṁ bhedāya. Iti bhinnānaṁ vā	13	
PA_mn_27:13.5_2	sandhātā sahitānaṁ vā anuppadātā, samaggārāmo samaggarato samagganandī samaggakaraṇiṁ vācaṁ bhāsitā hoti.	13	
PA_mn_27:13.6	Pharusaṁ vācaṁ pahāya pharusāya vācāya paṭivirato hoti. Yā sā vācā nelā kaṇṇasukhā pemanīyā hadayaṅgamā porī bahujanakantā bahujanamanāpā tathārūpiṁ vācaṁ bhāsitā hoti.	13	
PA_mn_27:13.7	Samphappalāpaṁ pahāya samphappalāpā paṭivirato hoti kālavādī bhūtavādī atthavādī dhammavādī vinayavādī, nidhānavatiṁ vācaṁ bhāsitā kālena sāpadesaṁ pariyantavatiṁ atthasaṁhitaṁ.	13	
PA_mn_27:13.8	So bījagāmabhūtagāmasamārambhā paṭivirato hoti,	13	
PA_mn_27:13.9	ekabhattiko hoti rattūparato, virato vikālabhojanā,	13	
PA_mn_27:13.10	naccagītavāditavisūkadassanā paṭivirato hoti,	13	
PA_mn_27:13.11	mālāgandhavilepanadhāraṇamaṇḍanavibhūsanaṭṭhānā paṭivirato hoti,	13	
PA_mn_27:13.12	uccāsayanamahāsayanā paṭivirato hoti,	13	
PA_mn_27:13.13	jātarūparajatapaṭiggahaṇā paṭivirato hoti,	13	
PA_mn_27:13.14	āmakadhaññapaṭiggahaṇā paṭivirato hoti,	13	
PA_mn_27:13.15	āmakamaṁsapaṭiggahaṇā paṭivirato hoti,	13	
PA_mn_27:13.16	itthikumārikapaṭiggahaṇā paṭivirato hoti,	13	
PA_mn_27:13.17	dāsidāsapaṭiggahaṇā paṭivirato hoti,	13	
PA_mn_27:13.18	ajeḷakapaṭiggahaṇā paṭivirato hoti,	13	
PA_mn_27:13.19	kukkuṭasūkarapaṭiggahaṇā paṭivirato hoti,	13	
PA_mn_27:13.20	hatthigavāssavaḷavapaṭiggahaṇā paṭivirato hoti,	13	
PA_mn_27:13.21	khettavatthupaṭiggahaṇā paṭivirato hoti,	13	
PA_mn_27:13.22	dūteyyapahiṇagamanānuyogā paṭivirato hoti,	13	
PA_mn_27:13.23	kayavikkayā paṭivirato hoti,	13	
PA_mn_27:13.24	tulākūṭakaṁsakūṭamānakūṭā paṭivirato hoti,	13	
PA_mn_27:13.25	ukkoṭanavañcananikatisāciyogā paṭivirato hoti,	13	
PA_mn_27:13.26	chedanavadhabandhanaviparāmosaālopasahasākārā paṭivirato hoti.	13	
PA_mn_27:14.1	So santuṭṭho hoti kāyaparihārikena cīvarena kucchiparihārikena piṇḍapātena. So yena yeneva pakkamati samādāyeva pakkamati.	14	
PA_mn_27:14.2	Seyyathāpi nāma pakkhī sakuṇo yena yeneva ḍeti sapattabhārova ḍeti;	14	
PA_mn_27:14.3	evameva bhikkhu santuṭṭho hoti kāyaparihārikena cīvarena kucchiparihārikena piṇḍapātena. So yena yeneva pakkamati samādāyeva pakkamati.	14	
PA_mn_27:14.4	So iminā ariyena sīlakkhandhena samannāgato ajjhattaṁ anavajjasukhaṁ paṭisaṁvedeti.	14	
PA_mn_27:15.1	So cakkhunā rūpaṁ disvā na nimittaggāhī hoti nānubyañjanaggāhī.	15	
PA_mn_27:15.2_0	Yatvādhikaraṇamenaṁ cakkhundriyaṁ asaṁvutaṁ viharantaṁ abhijjhādomanassā pāpakā akusalā	15	
PA_mn_27:15.2_1	dhammā anvāssaveyyuṁ tassa saṁvarāya paṭipajjati, rakkhati cakkhundriyaṁ, cakkhundriye saṁvaraṁ āpajjati.	15	
PA_mn_27:15.3	Sotena saddaṁ sutvā …pe…	15	
PA_mn_27:15.4	ghānena gandhaṁ ghāyitvā …	15	
PA_mn_27:15.5	jivhāya rasaṁ sāyitvā …	15	
PA_mn_27:15.6	kāyena phoṭṭhabbaṁ phusitvā …	15	
PA_mn_27:15.7	manasā dhammaṁ viññāya na nimittaggāhī hoti nānubyañjanaggāhī.	15	
PA_mn_27:15.8_0	Yatvādhikaraṇamenaṁ manindriyaṁ asaṁvutaṁ viharantaṁ abhijjhādomanassā pāpakā akusalā	15	
PA_mn_27:15.8_1	dhammā anvāssaveyyuṁ tassa saṁvarāya paṭipajjati, rakkhati manindriyaṁ, manindriye saṁvaraṁ āpajjati.	15	
PA_mn_27:15.9	So iminā ariyena indriyasaṁvarena samannāgato ajjhattaṁ abyāsekasukhaṁ paṭisaṁvedeti.	15	
PA_mn_27:16.1_0	So abhikkante paṭikkante sampajānakārī hoti, ālokite vilokite sampajānakārī hoti,	16	
PA_mn_27:16.1_1	samiñjite pasārite sampajānakārī hoti, saṅghāṭipattacīvaradhāraṇe sampajānakārī hoti,	16	
PA_mn_27:16.1_2	asite pīte khāyite sāyite sampajānakārī hoti, uccārapassāvakamme sampajānakārī hoti,	16	
PA_mn_27:16.1_3	gate ṭhite nisinne sutte jāgarite bhāsite tuṇhībhāve sampajānakārī hoti.	16	
PA_mn_27:17.1_0	So iminā ca ariyena sīlakkhandhena samannāgato, imāya ca ariyāya santuṭṭhiyā samannāgato	17	
PA_mn_27:17.1_1	iminā ca ariyena indriyasaṁvarena samannāgato, iminā ca ariyena satisampajaññena samannāgato	17	
PA_mn_27:17.2	vivittaṁ senāsanaṁ bhajati araññaṁ rukkhamūlaṁ pabbataṁ kandaraṁ giriguhaṁ susānaṁ vanapatthaṁ abbhokāsaṁ palālapuñjaṁ.	17	
PA_mn_27:18.1	So pacchābhattaṁ piṇḍapātapaṭikkanto nisīdati pallaṅkaṁ ābhujitvā, ujuṁ kāyaṁ paṇidhāya, parimukhaṁ satiṁ upaṭṭhapetvā.	18	
PA_mn_27:18.2	So abhijjhaṁ loke pahāya vigatābhijjhena cetasā viharati, abhijjhāya cittaṁ parisodheti.	18	
PA_mn_27:18.3	Byāpādapadosaṁ pahāya abyāpannacitto viharati, sabbapāṇabhūtahitānukampī byāpādapadosā cittaṁ parisodheti.	18	
PA_mn_27:18.4	Thinamiddhaṁ pahāya vigatathinamiddho viharati ālokasaññī sato sampajāno, thinamiddhā cittaṁ parisodheti.	18	
PA_mn_27:18.5	Uddhaccakukkuccaṁ pahāya anuddhato viharati, ajjhattaṁ vūpasantacitto uddhaccakukkuccā cittaṁ parisodheti.	18	
PA_mn_27:18.6	Vicikicchaṁ pahāya tiṇṇavicikiccho viharati akathaṅkathī kusalesu dhammesu, vicikicchāya cittaṁ parisodheti.	18	
PA_mn_27:19.1	So ime pañca nīvaraṇe pahāya cetaso upakkilese paññāya dubbalīkaraṇe,	19	
PA_mn_27:19.2	vivicceva kāmehi vivicca akusalehi dhammehi savitakkaṁ savicāraṁ vivekajaṁ pītisukhaṁ paṭhamaṁ jhānaṁ upasampajja viharati.	19	
PA_mn_27:19.3	Idampi vuccati, brāhmaṇa, tathāgatapadaṁ itipi, tathāgatanisevitaṁ itipi, tathāgatārañjitaṁ itipi.	19	
PA_mn_27:19.4	Na tveva tāva ariyasāvako niṭṭhaṁ gacchati:	19	
PA_mn_27:19.5	‘sammāsambuddho bhagavā, svākkhāto bhagavatā dhammo, suppaṭipanno bhagavato sāvakasaṅgho’ti.	19	
PA_mn_27:20.1	Puna caparaṁ, brāhmaṇa, bhikkhu vitakkavicārānaṁ vūpasamā ajjhattaṁ sampasādanaṁ cetaso ekodibhāvaṁ avitakkaṁ avicāraṁ samādhijaṁ pītisukhaṁ dutiyaṁ jhānaṁ upasampajja viharati.	20	
PA_mn_27:20.2	Idampi vuccati, brāhmaṇa …pe…	20	
PA_mn_27:20.3	suppaṭipanno bhagavato sāvakasaṅgho’ti.	20	
PA_mn_27:21.1_0	Puna caparaṁ, brāhmaṇa, bhikkhu pītiyā ca virāgā upekkhako ca viharati sato ca sampajāno,	21	
PA_mn_27:21.1_1	sukhañca kāyena paṭisaṁvedeti, yaṁ taṁ ariyā ācikkhanti ‘upekkhako satimā sukhavihārī’ti	21	
PA_mn_27:21.1_2	tatiyaṁ jhānaṁ upasampajja viharati.	21	
PA_mn_27:21.2	Idampi vuccati, brāhmaṇa …pe…	21	
PA_mn_27:21.3	suppaṭipanno bhagavato sāvakasaṅgho’ti.	21	
PA_mn_27:22.1_0	Puna caparaṁ, brāhmaṇa, bhikkhu sukhassa ca pahānā dukkhassa ca pahānā, pubbeva somanassadomanassānaṁ	22	
PA_mn_27:22.1_1	atthaṅgamā, adukkhamasukhaṁ upekkhāsatipārisuddhiṁ catutthaṁ jhānaṁ upasampajja viharati.	22	
PA_mn_27:22.2	Idampi vuccati, brāhmaṇa, tathāgatapadaṁ itipi, tathāgatanisevitaṁ itipi, tathāgatārañjitaṁ itipi.	22	
PA_mn_27:22.3	Na tveva tāva ariyasāvako niṭṭhaṁ gacchati:	22	
PA_mn_27:22.4	‘sammāsambuddho bhagavā, svākkhāto bhagavatā dhammo, suppaṭipanno bhagavato sāvakasaṅgho’ti.	22	
PA_mn_27:23.1	So evaṁ samāhite citte parisuddhe pariyodāte anaṅgaṇe vigatūpakkilese mudubhūte kammaniye ṭhite āneñjappatte pubbenivāsānussatiñāṇāya cittaṁ abhininnāmeti.	23	
PA_mn_27:23.2	So anekavihitaṁ pubbenivāsaṁ anussarati, seyyathidaṁ—ekampi jātiṁ, dvepi jātiyo …pe… iti sākāraṁ sauddesaṁ anekavihitaṁ pubbenivāsaṁ anussarati.	23	
PA_mn_27:23.3	Idampi vuccati, brāhmaṇa, tathāgatapadaṁ itipi, tathāgatanisevitaṁ itipi, tathāgatārañjitaṁ itipi.	23	
PA_mn_27:23.4	Na tveva tāva ariyasāvako niṭṭhaṁ gacchati:	23	
PA_mn_27:23.5	‘sammāsambuddho bhagavā, svākkhāto bhagavatā dhammo, suppaṭipanno bhagavato sāvakasaṅgho’ti.	23	
PA_mn_27:24.1	So evaṁ samāhite citte parisuddhe pariyodāte anaṅgaṇe vigatūpakkilese mudubhūte kammaniye ṭhite āneñjappatte sattānaṁ cutūpapātañāṇāya cittaṁ abhininnāmeti.	24	
PA_mn_27:24.2	So dibbena cakkhunā visuddhena atikkantamānusakena …pe… yathākammūpage satte pajānāti.	24	
PA_mn_27:24.3	Idampi vuccati, brāhmaṇa, tathāgatapadaṁ itipi, tathāgatanisevitaṁ itipi, tathāgatārañjitaṁ itipi.	24	
PA_mn_27:24.4	Na tveva tāva ariyasāvako niṭṭhaṁ gacchati:	24	
PA_mn_27:24.5	‘sammāsambuddho bhagavā, svākkhāto bhagavatā dhammo, suppaṭipanno bhagavato sāvakasaṅgho’ti.	24	
PA_mn_27:25.1	So evaṁ samāhite citte parisuddhe pariyodāte anaṅgaṇe vigatūpakkilese mudubhūte kammaniye ṭhite āneñjappatte āsavānaṁ khayañāṇāya cittaṁ abhininnāmeti.	25	
PA_mn_27:25.2_0	So ‘idaṁ dukkhan’ti yathābhūtaṁ pajānāti, ‘ayaṁ dukkhasamudayo’ti yathābhūtaṁ pajānāti,	25	
PA_mn_27:25.2_1	‘ayaṁ dukkhanirodho’ti yathābhūtaṁ pajānāti, ‘ayaṁ dukkhanirodhagāminī paṭipadā’ti	25	
PA_mn_27:25.2_2	yathābhūtaṁ pajānāti.	25	
PA_mn_27:25.3_0	‘Ime āsavā’ti yathābhūtaṁ pajānāti, ‘ayaṁ āsavasamudayo’ti yathābhūtaṁ pajānāti,	25	
PA_mn_27:25.3_1	‘ayaṁ āsavanirodho’ti yathābhūtaṁ pajānāti, ‘ayaṁ āsavanirodhagāminī paṭipadā’ti	25	
PA_mn_27:25.3_2	yathābhūtaṁ pajānāti.	25	
PA_mn_27:25.4	Idampi vuccati, brāhmaṇa, tathāgatapadaṁ itipi, tathāgatanisevitaṁ itipi, tathāgatārañjitaṁ itipi.	25	
PA_mn_27:25.5	Na tveva tāva ariyasāvako niṭṭhaṁ gato hoti, api ca kho niṭṭhaṁ gacchati:	25	
PA_mn_27:25.6	‘sammāsambuddho bhagavā, svākkhāto bhagavatā dhammo, suppaṭipanno bhagavato sāvakasaṅgho’ti.	25	
PA_mn_27:26.1	Tassa evaṁ jānato evaṁ passato kāmāsavāpi cittaṁ vimuccati, bhavāsavāpi cittaṁ vimuccati, avijjāsavāpi cittaṁ vimuccati.	26	
PA_mn_27:26.2	Vimuttasmiṁ vimuttamiti ñāṇaṁ hoti.	26	
PA_mn_27:26.3	‘Khīṇā jāti, vusitaṁ brahmacariyaṁ, kataṁ karaṇīyaṁ, nāparaṁ itthattāyā’ti pajānāti.	26	
PA_mn_27:26.4	Idampi vuccati, brāhmaṇa, tathāgatapadaṁ itipi, tathāgatanisevitaṁ itipi, tathāgatārañjitaṁ itipi.	26	
PA_mn_27:26.5	Ettāvatā kho, brāhmaṇa, ariyasāvako niṭṭhaṁ gato hoti:	26	
PA_mn_27:26.6	‘sammāsambuddho bhagavā, svākkhāto bhagavatā dhammo, suppaṭipanno bhagavato sāvakasaṅgho’ti.	26	
PA_mn_27:26.7	Ettāvatā kho, brāhmaṇa, hatthipadopamo vitthārena paripūro hotī”ti.	26	
PA_mn_27:27.1	Evaṁ vutte, jāṇussoṇi brāhmaṇo bhagavantaṁ etadavoca:	27	
PA_mn_27:27.2	“abhikkantaṁ, bho gotama, abhikkantaṁ, bho gotama.	27	
PA_mn_27:27.3_0	Seyyathāpi, bho gotama, nikkujjitaṁ vā ukkujjeyya, paṭicchannaṁ vā vivareyya, mūḷhassa	27	
PA_mn_27:27.3_1	vā maggaṁ ācikkheyya, andhakāre vā telapajjotaṁ dhāreyya: ‘cakkhumanto rūpāni dakkhantī’ti;	27	
PA_mn_27:27.3_2	evamevaṁ bhotā gotamena anekapariyāyena dhammo pakāsito.	27	
PA_mn_27:27.4	Esāhaṁ bhavantaṁ gotamaṁ saraṇaṁ gacchāmi, dhammañca, bhikkhusaṅghañca.	27	
PA_mn_27:27.5	Upāsakaṁ maṁ bhavaṁ gotamo dhāretu ajjatagge pāṇupetaṁ saraṇaṁ gatan”ti.	27	
PA_mn_27:27.6	Cūḷahatthipadopamasuttaṁ niṭṭhitaṁ sattamaṁ.	27	
