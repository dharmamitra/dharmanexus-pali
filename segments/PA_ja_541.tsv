segmentnr	original	folio	analyzed
PA_ja_541:0.1	Jātaka	0	
PA_ja_541:0.2	Mahānipāta	0	
PA_ja_541:0.3	Mūgapakkhavagga	0	
PA_ja_541:0.4	4 Nimijātaka	0	
PA_ja_541:1.1	Accheraṁ vata lokasmiṁ,	1	
PA_ja_541:1.2	uppajjanti vicakkhaṇā;	1	
PA_ja_541:1.3	Yadā ahu nimirājā,	1	
PA_ja_541:1.4	paṇḍito kusalatthiko.	1	
PA_ja_541:2.1	Rājā sabbavidehānaṁ,	2	
PA_ja_541:2.2	adā dānaṁ arindamo;	2	
PA_ja_541:2.3	Tassa taṁ dadato dānaṁ,	2	
PA_ja_541:2.4	saṅkappo udapajjatha;	2	
PA_ja_541:2.5	Dānaṁ vā brahmacariyaṁ vā,	2	
PA_ja_541:2.6	katamaṁ su mahapphalaṁ.	2	
PA_ja_541:3.1	Tassa saṅkappamaññāya,	3	
PA_ja_541:3.2	maghavā devakuñjaro;	3	
PA_ja_541:3.3	Sahassanetto pāturahu,	3	
PA_ja_541:3.4	vaṇṇena vihanaṁ tamaṁ.	3	
PA_ja_541:4.1	Salomahaṭṭho manujindo,	4	
PA_ja_541:4.2	vāsavaṁ avacā nimi;	4	
PA_ja_541:4.3	“Devatā nusi gandhabbo,	4	
PA_ja_541:4.4	adu sakko purindado.	4	
PA_ja_541:5.1	Na ca me tādiso vaṇṇo,	5	
PA_ja_541:5.2	diṭṭho vā yadi vā suto;	5	
PA_ja_541:5.3	Ācikkha me tvaṁ bhaddante,	5	
PA_ja_541:5.4	kathaṁ jānemu taṁ mayaṁ”.	5	
PA_ja_541:6.1	Salomahaṭṭhaṁ ñatvāna,	6	
PA_ja_541:6.2	vāsavo avacā nimiṁ;	6	
PA_ja_541:6.3	“Sakkohamasmi devindo,	6	
PA_ja_541:6.4	āgatosmi tavantike;	6	
PA_ja_541:6.5	Alomahaṭṭho manujinda,	6	
PA_ja_541:6.6	puccha pañhaṁ yamicchasi”.	6	
PA_ja_541:7.1	So ca tena katokāso,	7	
PA_ja_541:7.2	vāsavaṁ avacā nimi;	7	
PA_ja_541:7.3	“Pucchāmi taṁ mahārāja,	7	
PA_ja_541:7.4	sabbabhūtānamissara;	7	
PA_ja_541:7.5	Dānaṁ vā brahmacariyaṁ vā,	7	
PA_ja_541:7.6	katamaṁ su mahapphalaṁ”.	7	
PA_ja_541:8.1	So puṭṭho naradevena,	8	
PA_ja_541:8.2	vāsavo avacā nimiṁ;	8	
PA_ja_541:8.3	Vipākaṁ brahmacariyassa,	8	
PA_ja_541:8.4	jānaṁ akkhāsijānato.	8	
PA_ja_541:9.1	“Hīnena brahmacariyena,	9	
PA_ja_541:9.2	khattiye upapajjati;	9	
PA_ja_541:9.3	Majjhimena ca devattaṁ,	9	
PA_ja_541:9.4	uttamena visujjhati.	9	
PA_ja_541:10.1	Na hete sulabhā kāyā,	10	
PA_ja_541:10.2	yācayogena kenaci;	10	
PA_ja_541:10.3	Ye kāye upapajjanti,	10	
PA_ja_541:10.4	anāgārā tapassino.	10	
PA_ja_541:11.1	Dudīpo sāgaro selo,	11	
PA_ja_541:11.2	mujakindo bhagīraso;	11	
PA_ja_541:11.3	Usindaro kassapo ca,	11	
PA_ja_541:11.4	asako ca puthujjano.	11	
PA_ja_541:12.1	Ete caññe ca rājāno,	12	
PA_ja_541:12.2	khattiyā brāhmaṇā bahū;	12	
PA_ja_541:12.3	Puthuyaññaṁ yajitvāna,	12	
PA_ja_541:12.4	petattaṁ nātivattisuṁ.	12	
PA_ja_541:14.1	Atha yīme avattiṁsu,	14	
PA_ja_541:14.2	anāgārā tapassino;	14	
PA_ja_541:14.3	Sattisayo yāmahanu,	14	
PA_ja_541:14.4	somayāmo manojavo.	14	
PA_ja_541:15.1	Samuddo māgho bharato ca,	15	
PA_ja_541:15.2	isi kālapurakkhato;	15	
PA_ja_541:15.3	Aṅgīraso kassapo ca,	15	
PA_ja_541:15.4	kisavaccho akatti ca.	15	
PA_ja_541:16.1	Uttarena nadī sīdā,	16	
PA_ja_541:16.2	gambhīrā duratikkamā;	16	
PA_ja_541:16.3	Naḷaggivaṇṇā jotanti,	16	
PA_ja_541:16.4	sadā kañcanapabbatā.	16	
PA_ja_541:17.1	Parūḷhakacchā tagarā,	17	
PA_ja_541:17.2	rūḷhakacchā vanā nagā;	17	
PA_ja_541:17.3	Tatrāsuṁ dasasahassā,	17	
PA_ja_541:17.4	porāṇā isayo pure.	17	
PA_ja_541:18.1	Ahaṁ seṭṭhosmi dānena,	18	
PA_ja_541:18.2	saṁyamena damena ca;	18	
PA_ja_541:18.3	Anuttaraṁ vataṁ katvā,	18	
PA_ja_541:18.4	pakiracārī samāhite.	18	
PA_ja_541:19.1	Jātimantaṁ ajaccañca,	19	
PA_ja_541:19.2	ahaṁ ujugataṁ naraṁ;	19	
PA_ja_541:19.3	Ativelaṁ namassissaṁ,	19	
PA_ja_541:19.4	kammabandhū hi māṇavā.	19	
PA_ja_541:20.1	Sabbe vaṇṇā adhammaṭṭhā,	20	
PA_ja_541:20.2	patanti nirayaṁ adho;	20	
PA_ja_541:20.3	Sabbe vaṇṇā visujjhanti,	20	
PA_ja_541:20.4	caritvā dhammamuttamaṁ”.	20	
PA_ja_541:21.1	Idaṁ vatvāna maghavā,	21	
PA_ja_541:21.2	devarājā sujampati;	21	
PA_ja_541:21.3	Vedehamanusāsitvā,	21	
PA_ja_541:21.4	saggakāyaṁ apakkami.	21	
PA_ja_541:22.1	“Imaṁ bhonto nisāmetha,	22	
PA_ja_541:22.2	yāvantettha samāgatā;	22	
PA_ja_541:22.3	Dhammikānaṁ manussānaṁ,	22	
PA_ja_541:22.4	vaṇṇaṁ uccāvacaṁ bahuṁ.	22	
PA_ja_541:23.1	Yathā ayaṁ nimirājā,	23	
PA_ja_541:23.2	paṇḍito kusalatthiko;	23	
PA_ja_541:23.3	Rājā sabbavidehānaṁ,	23	
PA_ja_541:23.4	adā dānaṁ arindamo.	23	
PA_ja_541:24.1	Tassa taṁ dadato dānaṁ,	24	
PA_ja_541:24.2	saṅkappo udapajjatha;	24	
PA_ja_541:24.3	Dānaṁ vā brahmacariyaṁ vā,	24	
PA_ja_541:24.4	katamaṁ su mahapphalaṁ”.	24	
PA_ja_541:25.1	“Abbhuto vata lokasmiṁ,	25	
PA_ja_541:25.2	uppajji lomahaṁsano;	25	
PA_ja_541:25.3	Dibbo ratho pāturahu,	25	
PA_ja_541:25.4	vedehassa yasassino”.	25	
PA_ja_541:26.1	Devaputto mahiddhiko,	26	
PA_ja_541:26.2	mātali devasārathi;	26	
PA_ja_541:26.3	Nimantayittha rājānaṁ,	26	
PA_ja_541:26.4	vedehaṁ mithilaggahaṁ.	26	
PA_ja_541:27.1	“Ehimaṁ rathamāruyha,	27	
PA_ja_541:27.2	rājaseṭṭha disampati;	27	
PA_ja_541:27.3	Devā dassanakāmā te,	27	
PA_ja_541:27.4	tāvatiṁsā saindakā;	27	
PA_ja_541:27.5	Saramānā hi te devā,	27	
PA_ja_541:27.6	sudhammāyaṁ samacchare”.	27	
PA_ja_541:28.1	Tato rājā taramāno,	28	
PA_ja_541:28.2	vedeho mithilaggaho;	28	
PA_ja_541:28.3	Āsanā vuṭṭhahitvāna,	28	
PA_ja_541:28.4	pamukho rathamāruhi.	28	
PA_ja_541:29.1	Abhirūḷhaṁ rathaṁ dibbaṁ,	29	
PA_ja_541:29.2	mātali etadabravi;	29	
PA_ja_541:29.3	“Kena taṁ nemi maggena,	29	
PA_ja_541:29.4	rājaseṭṭha disampati;	29	
PA_ja_541:29.5	Yena vā pāpakammantā,	29	
PA_ja_541:29.6	puññakammā ca ye narā”.	29	
PA_ja_541:30.1	“Ubhayeneva maṁ nehi,	30	
PA_ja_541:30.2	mātali devasārathi;	30	
PA_ja_541:30.3	Yena vā pāpakammantā,	30	
PA_ja_541:30.4	puññakammā ca ye narā”.	30	
PA_ja_541:31.1	“Kena taṁ paṭhamaṁ nemi,	31	
PA_ja_541:31.2	rājaseṭṭha disampati;	31	
PA_ja_541:31.3	Yena vā pāpakammantā,	31	
PA_ja_541:31.4	puññakammā ca ye narā”.	31	
PA_ja_541:32.1	“Niraye tāva passāmi,	32	
PA_ja_541:32.2	āvāse pāpakamminaṁ;	32	
PA_ja_541:32.3	Ṭhānāni luddakammānaṁ,	32	
PA_ja_541:32.4	dussīlānañca yā gati”.	32	
PA_ja_541:33.1	Dassesi mātali rañño,	33	
PA_ja_541:33.2	duggaṁ vetaraṇiṁ nadiṁ;	33	
PA_ja_541:33.3	Kuthitaṁ khārasaṁyuttaṁ,	33	
PA_ja_541:33.4	tattaṁ aggisikhūpamaṁ.	33	
PA_ja_541:34.1	Nimī have mātalimajjhabhāsatha,	34	
PA_ja_541:34.2	Disvā janaṁ patamānaṁ vidugge;	34	
PA_ja_541:34.3	“Bhayañhi maṁ vindati sūta disvā,	34	
PA_ja_541:34.4	Pucchāmi taṁ mātali devasārathi;	34	
PA_ja_541:34.5	Ime nu maccā kimakaṁsu pāpaṁ,	34	
PA_ja_541:34.6	Yeme janā vetaraṇiṁ patanti”.	34	
PA_ja_541:35.1	Tassa puṭṭho viyākāsi,	35	
PA_ja_541:35.2	mātali devasārathi;	35	
PA_ja_541:35.3	Vipākaṁ pāpakammānaṁ,	35	
PA_ja_541:35.4	jānaṁ akkhāsijānato.	35	
PA_ja_541:36.1	“Ye dubbale balavantā jīvaloke,	36	
PA_ja_541:36.2	Hiṁsanti rosanti supāpadhammā;	36	
PA_ja_541:36.3	Te luddakammā pasavetva pāpaṁ,	36	
PA_ja_541:36.4	Teme janā vetaraṇiṁ patanti”.	36	
PA_ja_541:37.1	“Sāmā ca soṇā sabalā ca gijjhā,	37	
PA_ja_541:37.2	Kākolasaṅghā adanti bheravā;	37	
PA_ja_541:37.3	Bhayañhi maṁ vindati sūta disvā,	37	
PA_ja_541:37.4	Pucchāmi taṁ mātali devasārathi;	37	
PA_ja_541:37.5	Ime nu maccā kimakaṁsu pāpaṁ,	37	
PA_ja_541:37.6	Yeme jane kākolasaṅghā adanti”.	37	
PA_ja_541:38.1	Tassa puṭṭho viyākāsi,	38	
PA_ja_541:38.2	mātali devasārathi;	38	
PA_ja_541:38.3	Vipākaṁ pāpakammānaṁ,	38	
PA_ja_541:38.4	jānaṁ akkhāsijānato.	38	
PA_ja_541:39.1	“Ye kecime maccharino kadariyā,	39	
PA_ja_541:39.2	Paribhāsakā samaṇabrāhmaṇānaṁ;	39	
PA_ja_541:39.3	Hiṁsanti rosanti supāpadhammā,	39	
PA_ja_541:39.4	Te luddakammā pasavetva pāpaṁ;	39	
PA_ja_541:39.5	Teme jane kākolasaṅghā adanti”.	39	
PA_ja_541:40.1	“Sajotibhūtā pathaviṁ kamanti,	40	
PA_ja_541:40.2	Tattehi khandhehi ca pothayanti;	40	
PA_ja_541:40.3	Bhayañhi maṁ vindati sūta disvā,	40	
PA_ja_541:40.4	Pucchāmi taṁ mātali devasārathi;	40	
PA_ja_541:40.5	Ime nu maccā kimakaṁsu pāpaṁ,	40	
PA_ja_541:40.6	Yeme janā khandhahatā sayanti”.	40	
PA_ja_541:41.1	Tassa puṭṭho viyākāsi,	41	
PA_ja_541:41.2	mātali devasārathi;	41	
PA_ja_541:41.3	Vipākaṁ pāpakammānaṁ,	41	
PA_ja_541:41.4	jānaṁ akkhāsijānato.	41	
PA_ja_541:42.1	“Ye jīvalokasmi supāpadhammino,	42	
PA_ja_541:42.2	Narañca nāriñca apāpadhammaṁ;	42	
PA_ja_541:42.3	Hiṁsanti rosanti supāpadhammā,	42	
PA_ja_541:42.4	Te luddakammā pasavetva pāpaṁ;	42	
PA_ja_541:42.5	Teme janā khandhahatā sayanti”.	42	
PA_ja_541:43.1	“Aṅgārakāsuṁ apare phuṇanti,	43	
PA_ja_541:43.2	Narā rudantā paridaḍḍhagattā;	43	
PA_ja_541:43.3	Bhayañhi maṁ vindati sūta disvā,	43	
PA_ja_541:43.4	Pucchāmi taṁ mātali devasārathi;	43	
PA_ja_541:43.5	Ime nu maccā kimakaṁsu pāpaṁ,	43	
PA_ja_541:43.6	Yeme janā aṅgārakāsuṁ phuṇanti”.	43	
PA_ja_541:44.1	Tassa puṭṭho viyākāsi,	44	
PA_ja_541:44.2	mātali devasārathi;	44	
PA_ja_541:44.3	Vipākaṁ pāpakammānaṁ,	44	
PA_ja_541:44.4	jānaṁ akkhāsijānato.	44	
PA_ja_541:45.1	“Ye keci pūgāya dhanassa hetu,	45	
PA_ja_541:45.2	Sakkhiṁ karitvā iṇaṁ jāpayanti;	45	
PA_ja_541:45.3	Te jāpayitvā janataṁ janinda,	45	
PA_ja_541:45.4	Te luddakammā pasavetva pāpaṁ;	45	
PA_ja_541:45.5	Teme janā aṅgārakāsuṁ phuṇanti”.	45	
PA_ja_541:46.1	“Sajotibhūtā jalitā padittā,	46	
PA_ja_541:46.2	Padissati mahatī lohakumbhī;	46	
PA_ja_541:46.3	Bhayañhi maṁ vindati sūta disvā,	46	
PA_ja_541:46.4	Pucchāmi taṁ mātali devasārathi;	46	
PA_ja_541:46.5	Ime nu maccā kimakaṁsu pāpaṁ,	46	
PA_ja_541:46.6	Yeme janā avaṁsirā lohakumbhiṁ patanti”.	46	
PA_ja_541:47.1	Tassa puṭṭho viyākāsi,	47	
PA_ja_541:47.2	mātali devasārathi;	47	
PA_ja_541:47.3	Vipākaṁ pāpakammānaṁ,	47	
PA_ja_541:47.4	jānaṁ akkhāsijānato.	47	
PA_ja_541:48.1	“Ye sīlavantaṁ samaṇaṁ brāhmaṇaṁ vā,	48	
PA_ja_541:48.2	Hiṁsanti rosanti supāpadhammā;	48	
PA_ja_541:48.3	Te luddakammā pasavetva pāpaṁ,	48	
PA_ja_541:48.4	Teme janā avaṁsirā lohakumbhiṁ patanti”.	48	
PA_ja_541:49.1	“Luñcanti gīvaṁ atha veṭhayitvā,	49	
PA_ja_541:49.2	Uṇhodakasmiṁ pakiledayitvā;	49	
PA_ja_541:49.3	Bhayañhi maṁ vindati sūta disvā,	49	
PA_ja_541:49.4	Pucchāmi taṁ mātali devasārathi;	49	
PA_ja_541:49.5	Ime nu maccā kimakaṁsu pāpaṁ,	49	
PA_ja_541:49.6	Yeme janā luttasirā sayanti”.	49	
PA_ja_541:50.1	Tassa puṭṭho viyākāsi,	50	
PA_ja_541:50.2	mātali devasārathi;	50	
PA_ja_541:50.3	Vipākaṁ pāpakammānaṁ,	50	
PA_ja_541:50.4	jānaṁ akkhāsijānato.	50	
PA_ja_541:51.1	“Ye jīvalokasmi supāpadhammino,	51	
PA_ja_541:51.2	Pakkhī gahetvāna viheṭhayanti te;	51	
PA_ja_541:51.3	Viheṭhayitvā sakuṇaṁ janinda,	51	
PA_ja_541:51.4	Te luddakammā pasavetva pāpaṁ;	51	
PA_ja_541:51.5	Teme janā luttasirā sayanti”.	51	
PA_ja_541:52.1	“Pahūtatoyā anigādhakūlā,	52	
PA_ja_541:52.2	Nadī ayaṁ sandati suppatitthā;	52	
PA_ja_541:52.3	Ghammābhitattā manujā pivanti,	52	
PA_ja_541:52.4	Pītañca tesaṁ bhusa hoti pāni.	52	
PA_ja_541:53.1	Bhayañhi maṁ vindati sūta disvā,	53	
PA_ja_541:53.2	Pucchāmi taṁ mātali devasārathi;	53	
PA_ja_541:53.3	Ime nu maccā kimakaṁsu pāpaṁ,	53	
PA_ja_541:53.4	Pītañca tesaṁ bhusa hoti pāni”.	53	
PA_ja_541:54.1	Tassa puṭṭho viyākāsi,	54	
PA_ja_541:54.2	mātali devasārathi;	54	
PA_ja_541:54.3	Vipākaṁ pāpakammānaṁ,	54	
PA_ja_541:54.4	jānaṁ akkhāsijānato.	54	
PA_ja_541:55.1	“Ye suddhadhaññaṁ palāsena missaṁ,	55	
PA_ja_541:55.2	Asuddhakammā kayino dadanti;	55	
PA_ja_541:55.3	Ghammābhitattāna pipāsitānaṁ,	55	
PA_ja_541:55.4	Pītañca tesaṁ bhusa hoti pāni”.	55	
PA_ja_541:56.1	“Usūhi sattīhi ca tomarehi,	56	
PA_ja_541:56.2	Dubhayāni passāni tudanti kandataṁ;	56	
PA_ja_541:56.3	Bhayañhi maṁ vindati sūta disvā,	56	
PA_ja_541:56.4	Pucchāmi taṁ mātali devasārathi;	56	
PA_ja_541:56.5	Ime nu maccā kimakaṁsu pāpaṁ,	56	
PA_ja_541:56.6	Yeme janā sattihatā sayanti”.	56	
PA_ja_541:57.1	Tassa puṭṭho viyākāsi,	57	
PA_ja_541:57.2	mātali devasārathi;	57	
PA_ja_541:57.3	Vipākaṁ pāpakammānaṁ,	57	
PA_ja_541:57.4	jānaṁ akkhāsijānato.	57	
PA_ja_541:58.1	“Ye jīvalokasmi asādhukammino,	58	
PA_ja_541:58.2	Adinnamādāya karonti jīvikaṁ;	58	
PA_ja_541:58.3	Dhaññaṁ dhanaṁ rajataṁ jātarūpaṁ,	58	
PA_ja_541:58.4	Ajeḷakañcāpi pasuṁ mahiṁsaṁ;	58	
PA_ja_541:58.5	Te luddakammā pasavetva pāpaṁ,	58	
PA_ja_541:58.6	Teme janā sattihatā sayanti”.	58	
PA_ja_541:59.1	“Gīvāya baddhā kissa ime puneke,	59	
PA_ja_541:59.2	Aññe vikantā bilakatā sayanti;	59	
PA_ja_541:59.3	Bhayañhi maṁ vindati sūta disvā,	59	
PA_ja_541:59.4	Pucchāmi taṁ mātali devasārathi;	59	
PA_ja_541:59.5	Ime nu maccā kimakaṁsu pāpaṁ,	59	
PA_ja_541:59.6	Yeme janā bilakatā sayanti”.	59	
PA_ja_541:60.1	Tassa puṭṭho viyākāsi,	60	
PA_ja_541:60.2	mātali devasārathi;	60	
PA_ja_541:60.3	Vipākaṁ pāpakammānaṁ,	60	
PA_ja_541:60.4	jānaṁ akkhāsijānato.	60	
PA_ja_541:61.1	“Orabbhikā sūkarikā ca macchikā,	61	
PA_ja_541:61.2	Pasuṁ mahiṁsañca ajeḷakañca;	61	
PA_ja_541:61.3	Hantvāna sūnesu pasārayiṁsu,	61	
PA_ja_541:61.4	Te luddakammā pasavetva pāpaṁ;	61	
PA_ja_541:61.5	Teme janā bilakatā sayanti”.	61	
PA_ja_541:62.1	“Rahado ayaṁ muttakarīsapūro,	62	
PA_ja_541:62.2	Duggandharūpo asuci pūti vāti;	62	
PA_ja_541:62.3	Khudāparetā manujā adanti,	62	
PA_ja_541:62.4	Bhayañhi maṁ vindati sūta disvā;	62	
PA_ja_541:62.5	Pucchāmi taṁ mātali devasārathi,	62	
PA_ja_541:62.6	Ime nu maccā kimakaṁsu pāpaṁ;	62	
PA_ja_541:62.7	Yeme janā muttakarīsabhakkhā”.	62	
PA_ja_541:63.1	Tassa puṭṭho viyākāsi,	63	
PA_ja_541:63.2	mātali devasārathi;	63	
PA_ja_541:63.3	Vipākaṁ pāpakammānaṁ,	63	
PA_ja_541:63.4	jānaṁ akkhāsijānato.	63	
PA_ja_541:64.1	“Ye kecime kāraṇikā virosakā,	64	
PA_ja_541:64.2	Paresaṁ hiṁsāya sadā niviṭṭhā;	64	
PA_ja_541:64.3	Te luddakammā pasavetva pāpaṁ,	64	
PA_ja_541:64.4	Mittadduno mīḷhamadanti bālā”.	64	
PA_ja_541:65.1	“Rahado ayaṁ lohitapubbapūro,	65	
PA_ja_541:65.2	Duggandharūpo asuci pūti vāti;	65	
PA_ja_541:65.3	Ghammābhitattā manujā pivanti,	65	
PA_ja_541:65.4	Bhayañhi maṁ vindati sūta disvā;	65	
PA_ja_541:65.5	Pucchāmi taṁ mātali devasārathi,	65	
PA_ja_541:65.6	Ime nu maccā kimakaṁsu pāpaṁ;	65	
PA_ja_541:65.7	Yeme janā lohitapubbabhakkhā”.	65	
PA_ja_541:66.1	Tassa puṭṭho viyākāsi,	66	
PA_ja_541:66.2	mātali devasārathi;	66	
PA_ja_541:66.3	Vipākaṁ pāpakammānaṁ,	66	
PA_ja_541:66.4	jānaṁ akkhāsijānato.	66	
PA_ja_541:67.1	“Ye mātaraṁ vā pitaraṁ vā jīvaloke,	67	
PA_ja_541:67.2	Pārājikā arahante hananti;	67	
PA_ja_541:67.3	Te luddakammā pasavetva pāpaṁ,	67	
PA_ja_541:67.4	Teme janā lohitapubbabhakkhā”.	67	
PA_ja_541:68.1	“Jivhañca passa baḷisena viddhaṁ,	68	
PA_ja_541:68.2	Vihataṁ yathā saṅkusatena cammaṁ;	68	
PA_ja_541:68.3	Phandanti macchāva thalamhi khittā,	68	
PA_ja_541:68.4	Muñcanti kheḷaṁ rudamānā kimete.	68	
PA_ja_541:69.1	Bhayañhi maṁ vindati sūta disvā,	69	
PA_ja_541:69.2	Pucchāmi taṁ mātali devasārathi;	69	
PA_ja_541:69.3	Ime nu maccā kimakaṁsu pāpaṁ,	69	
PA_ja_541:69.4	Yeme janā vaṅkaghastā sayanti”.	69	
PA_ja_541:70.1	Tassa puṭṭho viyākāsi,	70	
PA_ja_541:70.2	mātali devasārathi;	70	
PA_ja_541:70.3	Vipākaṁ pāpakammānaṁ,	70	
PA_ja_541:70.4	jānaṁ akkhāsijānato.	70	
PA_ja_541:71.1	“Ye keci sandhānagatā manussā,	71	
PA_ja_541:71.2	Agghena agghaṁ kayaṁ hāpayanti;	71	
PA_ja_541:71.3	Kuṭena kuṭaṁ dhanalobhahetu,	71	
PA_ja_541:71.4	Channaṁ yathā vāricaraṁ vadhāya.	71	
PA_ja_541:72.1	Na hi kuṭakārissa bhavanti tāṇā,	72	
PA_ja_541:72.2	Sakehi kammehi purakkhatassa;	72	
PA_ja_541:72.3	Te luddakammā pasavetva pāpaṁ,	72	
PA_ja_541:72.4	Teme janā vaṅkaghastā sayanti”.	72	
PA_ja_541:73.1	“Nārī imā samparibhinnagattā,	73	
PA_ja_541:73.2	Paggayha kandanti bhuje dujaccā;	73	
PA_ja_541:73.3	Sammakkhitā lohitapubbalittā,	73	
PA_ja_541:73.4	Gāvo yathā āghātane vikantā;	73	
PA_ja_541:73.5	Tā bhūmibhāgasmiṁ sadā nikhātā,	73	
PA_ja_541:73.6	Khandhātivattanti sajotibhūtā.	73	
PA_ja_541:74.1	Bhayañhi maṁ vindati sūta disvā,	74	
PA_ja_541:74.2	Pucchāmi taṁ mātali devasārathi;	74	
PA_ja_541:74.3	Imā nu nāriyo kimakaṁsu pāpaṁ,	74	
PA_ja_541:74.4	Yā bhūmibhāgasmiṁ sadā nikhātā;	74	
PA_ja_541:74.5	Khandhātivattanti sajotibhūtā”.	74	
PA_ja_541:75.1	Tassa puṭṭho viyākāsi,	75	
PA_ja_541:75.2	mātali devasārathi;	75	
PA_ja_541:75.3	Vipākaṁ pāpakammānaṁ,	75	
PA_ja_541:75.4	jānaṁ akkhāsijānato.	75	
PA_ja_541:76.1	“Kolitthiyāyo idha jīvaloke,	76	
PA_ja_541:76.2	Asuddhakammā asataṁ acāruṁ;	76	
PA_ja_541:76.3	Tā dittarūpā pati vippahāya,	76	
PA_ja_541:76.4	Aññaṁ acāruṁ ratikhiḍḍahetu;	76	
PA_ja_541:76.5	Tā jīvalokasmiṁ ramāpayitvā,	76	
PA_ja_541:76.6	Khandhātivattanti sajotibhūtā”.	76	
PA_ja_541:77.1	“Pāde gahetvā kissa ime puneke,	77	
PA_ja_541:77.2	Avaṁsirā narake pātayanti;	77	
PA_ja_541:77.3	Bhayañhi maṁ vindati sūta disvā,	77	
PA_ja_541:77.4	Pucchāmi taṁ mātali devasārathi;	77	
PA_ja_541:77.5	Ime nu maccā kimakaṁsu pāpaṁ,	77	
PA_ja_541:77.6	Yeme janā avaṁsirā narake pātayanti”.	77	
PA_ja_541:78.1	Tassa puṭṭho viyākāsi,	78	
PA_ja_541:78.2	mātali devasārathi;	78	
PA_ja_541:78.3	Vipākaṁ pāpakammānaṁ,	78	
PA_ja_541:78.4	jānaṁ akkhāsijānato.	78	
PA_ja_541:79.1	“Ye jīvalokasmi asādhukammino,	79	
PA_ja_541:79.2	Parassa dārāni atikkamanti;	79	
PA_ja_541:79.3	Te tādisā uttamabhaṇḍathenā,	79	
PA_ja_541:79.4	Teme janā avaṁsirā narake pātayanti.	79	
PA_ja_541:80.1	Te vassapūgāni bahūni tattha,	80	
PA_ja_541:80.2	Nirayesu dukkhaṁ vedanaṁ vedayanti;	80	
PA_ja_541:80.3	Na hi pāpakārissa bhavanti tāṇā,	80	
PA_ja_541:80.4	Sakehi kammehi purakkhatassa;	80	
PA_ja_541:80.5	Te luddakammā pasavetva pāpaṁ,	80	
PA_ja_541:80.6	Teme janā avaṁsirā narake pātayanti”.	80	
PA_ja_541:81.1	“Uccāvacāme vividhā upakkamā,	81	
PA_ja_541:81.2	Nirayesu dissanti sughorarūpā;	81	
PA_ja_541:81.3	Bhayañhi maṁ vindati sūta disvā,	81	
PA_ja_541:81.4	Pucchāmi taṁ mātali devasārathi;	81	
PA_ja_541:81.5	Ime nu maccā kimakaṁsu pāpaṁ,	81	
PA_ja_541:81.6	Yeme janā adhimattā dukkhā tibbā;	81	
PA_ja_541:81.7	Kharā kaṭukā vedanā vedayanti”.	81	
PA_ja_541:82.1	Tassa puṭṭho viyākāsi,	82	
PA_ja_541:82.2	mātali devasārathi;	82	
PA_ja_541:82.3	Vipākaṁ pāpakammānaṁ,	82	
PA_ja_541:82.4	jānaṁ akkhāsijānato.	82	
PA_ja_541:83.1	“Ye jīvalokasmi supāpadiṭṭhino,	83	
PA_ja_541:83.2	Vissāsakammāni karonti mohā;	83	
PA_ja_541:83.3	Parañca diṭṭhīsu samādapenti,	83	
PA_ja_541:83.4	Te pāpadiṭṭhiṁ pasavetva pāpaṁ;	83	
PA_ja_541:83.5	Teme janā adhimattā dukkhā tibbā,	83	
PA_ja_541:83.6	Kharā kaṭukā vedanā vedayanti”.	83	
PA_ja_541:84.1	“Viditāni te mahārāja,	84	
PA_ja_541:84.2	āvāsaṁ pāpakamminaṁ;	84	
PA_ja_541:84.3	Ṭhānāni luddakammānaṁ,	84	
PA_ja_541:84.4	dussīlānañca yā gati;	84	
PA_ja_541:84.5	Uyyāhi dāni rājīsi,	84	
PA_ja_541:84.6	devarājassa santike.	84	
PA_ja_541:86.1	Pañcathūpaṁ dissatidaṁ vimānaṁ,	86	
PA_ja_541:86.2	Mālāpiḷandhā sayanassa majjhe;	86	
PA_ja_541:86.3	Tatthacchati nārī mahānubhāvā,	86	
PA_ja_541:86.4	Uccāvacaṁ iddhi vikubbamānā”.	86	
PA_ja_541:87.1	“Vittī hi maṁ vindati sūta disvā,	87	
PA_ja_541:87.2	Pucchāmi taṁ mātali devasārathi;	87	
PA_ja_541:87.3	Ayaṁ nu nārī kimakāsi sādhuṁ,	87	
PA_ja_541:87.4	Yā modati saggapattā vimāne”.	87	
PA_ja_541:88.1	Tassa puṭṭho viyākāsi,	88	
PA_ja_541:88.2	mātali devasārathi;	88	
PA_ja_541:88.3	Vipākaṁ puññakammānaṁ,	88	
PA_ja_541:88.4	jānaṁ akkhāsijānato.	88	
PA_ja_541:89.1	“Yadi te sutā bīraṇī jīvaloke,	89	
PA_ja_541:89.2	Āmāyadāsī ahu brāhmaṇassa;	89	
PA_ja_541:89.3	Sā pattakāle atithiṁ viditvā,	89	
PA_ja_541:89.4	Mātāva puttaṁ sakimābhinandī;	89	
PA_ja_541:89.5	Saṁyamā saṁvibhāgā ca,	89	
PA_ja_541:89.6	Sā vimānasmi modati.	89	
PA_ja_541:90.1	Daddallamānā ābhenti,	90	
PA_ja_541:90.2	vimānā satta nimmitā;	90	
PA_ja_541:90.3	Tattha yakkho mahiddhiko,	90	
PA_ja_541:90.4	sabbābharaṇabhūsito;	90	
PA_ja_541:90.5	Samantā anupariyāti,	90	
PA_ja_541:90.6	nārīgaṇapurakkhato”.	90	
PA_ja_541:91.1	“Vittī hi maṁ vindati sūta disvā,	91	
PA_ja_541:91.2	Pucchāmi taṁ mātali devasārathi;	91	
PA_ja_541:91.3	Ayaṁ nu macco kimakāsi sādhuṁ,	91	
PA_ja_541:91.4	Yo modati saggapatto vimāne”.	91	
PA_ja_541:92.1	Tassa puṭṭho viyākāsi,	92	
PA_ja_541:92.2	mātali devasārathi;	92	
PA_ja_541:92.3	Vipākaṁ puññakammānaṁ,	92	
PA_ja_541:92.4	jānaṁ akkhāsijānato.	92	
PA_ja_541:93.1	“Soṇadinno gahapati,	93	
PA_ja_541:93.2	esa dānapatī ahu;	93	
PA_ja_541:93.3	Esa pabbajituddissa,	93	
PA_ja_541:93.4	vihāre satta kārayi.	93	
PA_ja_541:94.1	Sakkaccaṁ te upaṭṭhāsi,	94	
PA_ja_541:94.2	bhikkhavo tattha vāsike;	94	
PA_ja_541:94.3	Acchādanañca bhattañca,	94	
PA_ja_541:94.4	senāsanaṁ padīpiyaṁ;	94	
PA_ja_541:94.5	Adāsi ujubhūtesu,	94	
PA_ja_541:94.6	vippasannena cetasā.	94	
PA_ja_541:95.1	Cātuddasiṁ pañcadasiṁ,	95	
PA_ja_541:95.2	Yā ca pakkhassa aṭṭhamī;	95	
PA_ja_541:95.3	Pāṭihāriyapakkhañca,	95	
PA_ja_541:95.4	Aṭṭhaṅgasusamāhitaṁ.	95	
PA_ja_541:96.1	Uposathaṁ upavasī,	96	
PA_ja_541:96.2	sadā sīlesu saṁvuto;	96	
PA_ja_541:96.3	Saṁyamā saṁvibhāgā ca,	96	
PA_ja_541:96.4	so vimānasmi modati.	96	
PA_ja_541:97.1	Pabhāsati midaṁ byamhaṁ,	97	
PA_ja_541:97.2	phalikāsu sunimmitaṁ;	97	
PA_ja_541:97.3	Nārīvaragaṇākiṇṇaṁ,	97	
PA_ja_541:97.4	kūṭāgāravarocitaṁ;	97	
PA_ja_541:97.5	Upetaṁ annapānehi,	97	
PA_ja_541:97.6	naccagītehi cūbhayaṁ”.	97	
PA_ja_541:98.1	“Vittī hi maṁ vindati sūta disvā,	98	
PA_ja_541:98.2	Pucchāmi taṁ mātali devasārathi;	98	
PA_ja_541:98.3	Ime nu maccā kimakaṁsu sādhuṁ,	98	
PA_ja_541:98.4	Ye modare saggapattā vimāne”.	98	
PA_ja_541:99.1	Tassa puṭṭho viyākāsi,	99	
PA_ja_541:99.2	mātali devasārathi;	99	
PA_ja_541:99.3	Vipākaṁ puññakammānaṁ,	99	
PA_ja_541:99.4	jānaṁ akkhāsijānato.	99	
PA_ja_541:100.1	“Yā kāci nāriyo idha jīvaloke,	100	
PA_ja_541:100.2	Sīlavantiyo upāsikā;	100	
PA_ja_541:100.3	Dāne ratā niccaṁ pasannacittā,	100	
PA_ja_541:100.4	Sacce ṭhitā uposathe appamattā;	100	
PA_ja_541:100.5	Saṁyamā saṁvibhāgā ca,	100	
PA_ja_541:100.6	Tā vimānasmi modare”.	100	
PA_ja_541:101.1	“Pabhāsati midaṁ byamhaṁ,	101	
PA_ja_541:101.2	veḷuriyāsu nimmitaṁ;	101	
PA_ja_541:101.3	Upetaṁ bhūmibhāgehi,	101	
PA_ja_541:101.4	vibhattaṁ bhāgaso mitaṁ.	101	
PA_ja_541:102.1	Āḷambarā mudiṅgā ca,	102	
PA_ja_541:102.2	naccagītā suvāditā;	102	
PA_ja_541:102.3	Dibbā saddā niccharanti,	102	
PA_ja_541:102.4	savanīyā manoramā.	102	
PA_ja_541:103.1	Nāhaṁ evaṅgataṁ jātu,	103	
PA_ja_541:103.2	evaṁsuruciraṁ pure;	103	
PA_ja_541:103.3	Saddaṁ samabhijānāmi,	103	
PA_ja_541:103.4	diṭṭhaṁ vā yadi vā sutaṁ.	103	
PA_ja_541:104.1	Vittī hi maṁ vindati sūta disvā,	104	
PA_ja_541:104.2	Pucchāmi taṁ mātali devasārathi;	104	
PA_ja_541:104.3	Ime nu maccā kimakaṁsu sādhuṁ,	104	
PA_ja_541:104.4	Ye modare saggapattā vimāne”.	104	
PA_ja_541:105.1	Tassa puṭṭho viyākāsi,	105	
PA_ja_541:105.2	mātali devasārathi;	105	
PA_ja_541:105.3	Vipākaṁ puññakammānaṁ,	105	
PA_ja_541:105.4	jānaṁ akkhāsijānato.	105	
PA_ja_541:106.1	“Ye keci maccā idha jīvaloke,	106	
PA_ja_541:106.2	Sīlavantā upāsakā;	106	
PA_ja_541:106.3	Ārāme udapāne ca,	106	
PA_ja_541:106.4	Papā saṅkamanāni ca;	106	
PA_ja_541:106.5	Arahante sītibhūte,	106	
PA_ja_541:106.6	Sakkaccaṁ paṭipādayuṁ.	106	
PA_ja_541:107.1	Cīvaraṁ piṇḍapātañca,	107	
PA_ja_541:107.2	paccayaṁ sayanāsanaṁ;	107	
PA_ja_541:107.3	Adaṁsu ujubhūtesu,	107	
PA_ja_541:107.4	vippasannena cetasā.	107	
PA_ja_541:108.1	Cātuddasiṁ pañcadasiṁ,	108	
PA_ja_541:108.2	yā ca pakkhassa aṭṭhamī;	108	
PA_ja_541:108.3	Pāṭihāriyapakkhañca,	108	
PA_ja_541:108.4	aṭṭhaṅgasusamāhitaṁ.	108	
PA_ja_541:109.1	Uposathaṁ upavasuṁ,	109	
PA_ja_541:109.2	sadā sīlesu saṁvutā;	109	
PA_ja_541:109.3	Saṁyamā saṁvibhāgā ca,	109	
PA_ja_541:109.4	te vimānasmi modare”.	109	
PA_ja_541:110.1	“Pabhāsati midaṁ byamhaṁ,	110	
PA_ja_541:110.2	phalikāsu sunimmitaṁ;	110	
PA_ja_541:110.3	Nārīvaragaṇākiṇṇaṁ,	110	
PA_ja_541:110.4	kūṭāgāravarocitaṁ.	110	
PA_ja_541:111.1	Upetaṁ annapānehi,	111	
PA_ja_541:111.2	naccagītehi cūbhayaṁ;	111	
PA_ja_541:111.3	Najjo cānupariyāti,	111	
PA_ja_541:111.4	nānāpupphadumāyutā.	111	
PA_ja_541:112.1	Vittī hi maṁ vindati sūta disvā,	112	
PA_ja_541:112.2	Pucchāmi taṁ mātali devasārathi;	112	
PA_ja_541:112.3	Ayaṁ nu macco kimakāsi sādhuṁ,	112	
PA_ja_541:112.4	Yo modatī saggapatto vimāne”.	112	
PA_ja_541:113.1	Tassa puṭṭho viyākāsi,	113	
PA_ja_541:113.2	mātali devasārathi;	113	
PA_ja_541:113.3	Vipākaṁ puññakammānaṁ,	113	
PA_ja_541:113.4	jānaṁ akkhāsijānato.	113	
PA_ja_541:114.1	“Mithilāyaṁ gahapati,	114	
PA_ja_541:114.2	esa dānapatī ahu;	114	
PA_ja_541:114.3	Ārāme udapāne ca,	114	
PA_ja_541:114.4	papā saṅkamanāni ca;	114	
PA_ja_541:114.5	Arahante sītibhūte,	114	
PA_ja_541:114.6	sakkaccaṁ paṭipādayi.	114	
PA_ja_541:115.1	Cīvaraṁ piṇḍapātañca,	115	
PA_ja_541:115.2	paccayaṁ sayanāsanaṁ;	115	
PA_ja_541:115.3	Adāsi ujubhūtesu,	115	
PA_ja_541:115.4	vippasannena cetasā.	115	
PA_ja_541:116.1	Cātuddasiṁ pañcadasiṁ,	116	
PA_ja_541:116.2	yā ca pakkhassa aṭṭhamī;	116	
PA_ja_541:116.3	Pāṭihāriyapakkhañca,	116	
PA_ja_541:116.4	aṭṭhaṅgasusamāhitaṁ.	116	
PA_ja_541:117.1	Uposathaṁ upavasī,	117	
PA_ja_541:117.2	sadā sīlesu saṁvuto;	117	
PA_ja_541:117.3	Saṁyamā saṁvibhāgā ca,	117	
PA_ja_541:117.4	so vimānasmi modati”.	117	
PA_ja_541:118.1	“Pabhāsati midaṁ byamhaṁ,	118	
PA_ja_541:118.2	phalikāsu sunimmitaṁ;	118	
PA_ja_541:118.3	Nārīvaragaṇākiṇṇaṁ,	118	
PA_ja_541:118.4	kūṭāgāravarocitaṁ.	118	
PA_ja_541:119.1	Upetaṁ annapānehi,	119	
PA_ja_541:119.2	naccagītehi cūbhayaṁ;	119	
PA_ja_541:119.3	Najjo cānupariyāti,	119	
PA_ja_541:119.4	nānāpupphadumāyutā.	119	
PA_ja_541:120.1	Rājāyatanā kapitthā ca,	120	
PA_ja_541:120.2	ambā sālā ca jambuyo;	120	
PA_ja_541:120.3	Tindukā ca piyālā ca,	120	
PA_ja_541:120.4	dumā niccaphalā bahū.	120	
PA_ja_541:121.1	Vittī hi maṁ vindati sūta disvā,	121	
PA_ja_541:121.2	Pucchāmi taṁ mātali devasārathi;	121	
PA_ja_541:121.3	Ayaṁ nu macco kimakāsi sādhuṁ,	121	
PA_ja_541:121.4	Yo modatī saggapatto vimāne”.	121	
PA_ja_541:122.1	Tassa puṭṭho viyākāsi,	122	
PA_ja_541:122.2	mātali devasārathi;	122	
PA_ja_541:122.3	Vipākaṁ puññakammānaṁ,	122	
PA_ja_541:122.4	jānaṁ akkhāsijānato.	122	
PA_ja_541:123.1	“Mithilāyaṁ gahapati,	123	
PA_ja_541:123.2	esa dānapatī ahu;	123	
PA_ja_541:123.3	Ārāme udapāne ca,	123	
PA_ja_541:123.4	papā saṅkamanāni ca;	123	
PA_ja_541:123.5	Arahante sītibhūte,	123	
PA_ja_541:123.6	sakkaccaṁ paṭipādayi.	123	
PA_ja_541:124.1	Cīvaraṁ piṇḍapātañca,	124	
PA_ja_541:124.2	paccayaṁ sayanāsanaṁ;	124	
PA_ja_541:124.3	Adāsi ujubhūtesu,	124	
PA_ja_541:124.4	vippasannena cetasā.	124	
PA_ja_541:125.1	Cātuddasiṁ pañcadasiṁ,	125	
PA_ja_541:125.2	yā ca pakkhassa aṭṭhamī;	125	
PA_ja_541:125.3	Pāṭihāriyapakkhañca,	125	
PA_ja_541:125.4	aṭṭhaṅgasusamāhitaṁ.	125	
PA_ja_541:126.1	Uposathaṁ upavasī,	126	
PA_ja_541:126.2	sadā sīlesu saṁvuto;	126	
PA_ja_541:126.3	Saṁyamā saṁvibhāgā ca,	126	
PA_ja_541:126.4	so vimānasmi modati”.	126	
PA_ja_541:127.1	“Pabhāsati midaṁ byamhaṁ,	127	
PA_ja_541:127.2	veḷuriyāsu nimmitaṁ;	127	
PA_ja_541:127.3	Upetaṁ bhūmibhāgehi,	127	
PA_ja_541:127.4	vibhattaṁ bhāgaso mitaṁ.	127	
PA_ja_541:128.1	Āḷambarā mudiṅgā ca,	128	
PA_ja_541:128.2	naccagītā suvāditā;	128	
PA_ja_541:128.3	Dibyā saddā niccharanti,	128	
PA_ja_541:128.4	savanīyā manoramā.	128	
PA_ja_541:129.1	Nāhaṁ evaṅgataṁ jātu,	129	
PA_ja_541:129.2	evaṁsuruciraṁ pure;	129	
PA_ja_541:129.3	Saddaṁ samabhijānāmi,	129	
PA_ja_541:129.4	diṭṭhaṁ vā yadi vā sutaṁ.	129	
PA_ja_541:130.1	Vittī hi maṁ vindati sūta disvā,	130	
PA_ja_541:130.2	Pucchāmi taṁ mātali devasārathi;	130	
PA_ja_541:130.3	Ayaṁ nu macco kimakāsi sādhuṁ,	130	
PA_ja_541:130.4	Yo modatī saggapatto vimāne”.	130	
PA_ja_541:131.1	Tassa puṭṭho viyākāsi,	131	
PA_ja_541:131.2	mātali devasārathi;	131	
PA_ja_541:131.3	Vipākaṁ puññakammānaṁ,	131	
PA_ja_541:131.4	jānaṁ akkhāsijānato.	131	
PA_ja_541:132.1	“Bārāṇasiyaṁ gahapati,	132	
PA_ja_541:132.2	esa dānapatī ahu;	132	
PA_ja_541:132.3	Ārāme udapāne ca,	132	
PA_ja_541:132.4	papā saṅkamanāni ca;	132	
PA_ja_541:132.5	Arahante sītibhūte,	132	
PA_ja_541:132.6	sakkaccaṁ paṭipādayi.	132	
PA_ja_541:133.1	Cīvaraṁ piṇḍapātañca,	133	
PA_ja_541:133.2	paccayaṁ sayanāsanaṁ;	133	
PA_ja_541:133.3	Adāsi ujubhūtesu,	133	
PA_ja_541:133.4	vippasannena cetasā.	133	
PA_ja_541:134.1	Cātuddasiṁ pañcadasiṁ,	134	
PA_ja_541:134.2	yā ca pakkhassa aṭṭhamī;	134	
PA_ja_541:134.3	Pāṭihāriyapakkhañca,	134	
PA_ja_541:134.4	aṭṭhaṅgasusamāhitaṁ.	134	
PA_ja_541:135.1	Uposathaṁ upavasī,	135	
PA_ja_541:135.2	sadā sīlesu saṁvuto;	135	
PA_ja_541:135.3	Saṁyamā saṁvibhāgā ca,	135	
PA_ja_541:135.4	so vimānasmi modati”.	135	
PA_ja_541:136.1	“Yathā udayamādicco,	136	
PA_ja_541:136.2	hoti lohitako mahā;	136	
PA_ja_541:136.3	Tathūpamaṁ idaṁ byamhaṁ,	136	
PA_ja_541:136.4	jātarūpassa nimmitaṁ.	136	
PA_ja_541:137.1	Vittī hi maṁ vindati sūta disvā,	137	
PA_ja_541:137.2	Pucchāmi taṁ mātali devasārathi;	137	
PA_ja_541:137.3	Ayaṁ nu macco kimakāsi sādhuṁ,	137	
PA_ja_541:137.4	Yo modatī saggapatto vimāne”.	137	
PA_ja_541:138.1	Tassa puṭṭho viyākāsi,	138	
PA_ja_541:138.2	mātali devasārathi;	138	
PA_ja_541:138.3	Vipākaṁ puññakammānaṁ,	138	
PA_ja_541:138.4	jānaṁ akkhāsijānato.	138	
PA_ja_541:139.1	“Sāvatthiyaṁ gahapati,	139	
PA_ja_541:139.2	esa dānapatī ahu;	139	
PA_ja_541:139.3	Ārāme udapāne ca,	139	
PA_ja_541:139.4	papā saṅkamanāni ca;	139	
PA_ja_541:139.5	Arahante sītibhūte,	139	
PA_ja_541:139.6	sakkaccaṁ paṭipādayi.	139	
PA_ja_541:140.1	Cīvaraṁ piṇḍapātañca,	140	
PA_ja_541:140.2	paccayaṁ sayanāsanaṁ;	140	
PA_ja_541:140.3	Adāsi ujubhūtesu,	140	
PA_ja_541:140.4	vippasannena cetasā.	140	
PA_ja_541:141.1	Cātuddasiṁ pañcadasiṁ,	141	
PA_ja_541:141.2	yā ca pakkhassa aṭṭhamī;	141	
PA_ja_541:141.3	Pāṭihāriyapakkhañca,	141	
PA_ja_541:141.4	aṭṭhaṅgasusamāhitaṁ.	141	
PA_ja_541:142.1	Uposathaṁ upavasī,	142	
PA_ja_541:142.2	sadā sīlesu saṁvuto;	142	
PA_ja_541:142.3	Saṁyamā saṁvibhāgā ca,	142	
PA_ja_541:142.4	so vimānasmi modati”.	142	
PA_ja_541:143.1	“Vehāyasāme bahukā,	143	
PA_ja_541:143.2	jātarūpassa nimmitā;	143	
PA_ja_541:143.3	Daddallamānā ābhenti,	143	
PA_ja_541:143.4	vijjuvabbhaghanantare.	143	
PA_ja_541:145.1	Vittī hi maṁ vindati sūta disvā,	145	
PA_ja_541:145.2	Pucchāmi taṁ mātali devasārathi;	145	
PA_ja_541:145.3	Ime nu maccā kimakaṁsu sādhuṁ,	145	
PA_ja_541:145.4	Ye modare saggapattā vimāne”.	145	
PA_ja_541:146.1	Tassa puṭṭho viyākāsi,	146	
PA_ja_541:146.2	mātali devasārathi;	146	
PA_ja_541:146.3	Vipākaṁ puññakammānaṁ,	146	
PA_ja_541:146.4	jānaṁ akkhāsijānato.	146	
PA_ja_541:147.1	“Saddhāya suniviṭṭhāya,	147	
PA_ja_541:147.2	saddhamme suppavedite;	147	
PA_ja_541:147.3	Akaṁsu satthu vacanaṁ,	147	
PA_ja_541:147.4	sammāsambuddhasāsane;	147	
PA_ja_541:147.5	Tesaṁ etāni ṭhānāni,	147	
PA_ja_541:147.6	yāni tvaṁ rāja passasi.	147	
PA_ja_541:148.1	Viditāni te mahārāja,	148	
PA_ja_541:148.2	āvāsaṁ pāpakamminaṁ;	148	
PA_ja_541:148.3	Atho kalyāṇakammānaṁ,	148	
PA_ja_541:148.4	ṭhānāni viditāni te;	148	
PA_ja_541:148.5	Uyyāhi dāni rājīsi,	148	
PA_ja_541:148.6	devarājassa santike”.	148	
PA_ja_541:149.1	Sahassayuttaṁ hayavāhiṁ,	149	
PA_ja_541:149.2	dibbayānamadhiṭṭhito;	149	
PA_ja_541:149.3	Yāyamāno mahārājā,	149	
PA_ja_541:149.4	addā sīdantare nage;	149	
PA_ja_541:149.5	Disvānāmantayī sūtaṁ,	149	
PA_ja_541:149.6	“ime ke nāma pabbatā”.	149	
PA_ja_541:150.1	Tassa puṭṭho viyākāsi,	150	
PA_ja_541:150.2	mātali devasārathi;	150	
PA_ja_541:150.3	Vipākaṁ puññakammānaṁ,	150	
PA_ja_541:150.4	jānaṁ akkhāsijānato	150	
PA_ja_541:151.1	“Sudassano karavīko,	151	
PA_ja_541:151.2	īsadharo yugandharo;	151	
PA_ja_541:151.3	Nemindharo vinatako,	151	
PA_ja_541:151.4	assakaṇṇo girī brahā.	151	
PA_ja_541:152.1	Ete sīdantare nagā,	152	
PA_ja_541:152.2	anupubbasamuggatā;	152	
PA_ja_541:152.3	Mahārājānamāvāsā,	152	
PA_ja_541:152.4	yāni tvaṁ rāja passasi”.	152	
PA_ja_541:153.1	“Anekarūpaṁ ruciraṁ,	153	
PA_ja_541:153.2	nānācitraṁ pakāsati;	153	
PA_ja_541:153.3	Ākiṇṇaṁ indasadisehi,	153	
PA_ja_541:153.4	byaggheheva surakkhitaṁ.	153	
PA_ja_541:154.1	Vittī hi maṁ vindati sūta disvā,	154	
PA_ja_541:154.2	Pucchāmi taṁ mātali devasārathi;	154	
PA_ja_541:154.3	Imaṁ nu dvāraṁ kimabhaññamāhu,	154	
PA_ja_541:154.4	Manorama dissati dūratova”.	154	
PA_ja_541:155.1	Tassa puṭṭho viyākāsi,	155	
PA_ja_541:155.2	mātali devasārathi;	155	
PA_ja_541:155.3	Vipākaṁ puññakammānaṁ,	155	
PA_ja_541:155.4	jānaṁ akkhāsijānato.	155	
PA_ja_541:156.1	“Citrakūṭoti yaṁ āhu,	156	
PA_ja_541:156.2	devarājapavesanaṁ;	156	
PA_ja_541:156.3	Sudassanassa girino,	156	
PA_ja_541:156.4	dvārañhetaṁ pakāsati.	156	
PA_ja_541:157.1	Anekarūpaṁ ruciraṁ,	157	
PA_ja_541:157.2	nānācitraṁ pakāsati;	157	
PA_ja_541:157.3	Ākiṇṇaṁ indasadisehi,	157	
PA_ja_541:157.4	byaggheheva surakkhitaṁ;	157	
PA_ja_541:157.5	Pavisetena rājīsi,	157	
PA_ja_541:157.6	arajaṁ bhūmimakkama”.	157	
PA_ja_541:158.1	Sahassayuttaṁ hayavāhiṁ,	158	
PA_ja_541:158.2	dibbayānamadhiṭṭhito;	158	
PA_ja_541:158.3	Yāyamāno mahārājā,	158	
PA_ja_541:158.4	addā devasabhaṁ idaṁ.	158	
PA_ja_541:159.1	“Yathā sarade ākāse,	159	
PA_ja_541:159.2	nīlobhāso padissati;	159	
PA_ja_541:159.3	Tathūpamaṁ idaṁ byamhaṁ,	159	
PA_ja_541:159.4	veḷuriyāsu nimmitaṁ.	159	
PA_ja_541:160.1	Vittī hi maṁ vindati sūta disvā,	160	
PA_ja_541:160.2	Pucchāmi taṁ mātali devasārathi;	160	
PA_ja_541:160.3	Imaṁ nu byamhaṁ kimabhaññamāhu,	160	
PA_ja_541:160.4	Manorama dissati dūratova”.	160	
PA_ja_541:161.1	Tassa puṭṭho viyākāsi,	161	
PA_ja_541:161.2	mātali devasārathi;	161	
PA_ja_541:161.3	Vipākaṁ puññakammānaṁ,	161	
PA_ja_541:161.4	jānaṁ akkhāsijānato.	161	
PA_ja_541:162.1	“Sudhammā iti yaṁ āhu,	162	
PA_ja_541:162.2	passesā dissate sabhā;	162	
PA_ja_541:162.3	Veḷuriyārucirā citrā,	162	
PA_ja_541:162.4	dhārayanti sunimmitā.	162	
PA_ja_541:163.1	Aṭṭhaṁsā sukatā thambhā,	163	
PA_ja_541:163.2	sabbe veḷuriyāmayā;	163	
PA_ja_541:163.3	Yattha devā tāvatiṁsā,	163	
PA_ja_541:163.4	sabbe indapurohitā.	163	
PA_ja_541:164.1	Atthaṁ devamanussānaṁ,	164	
PA_ja_541:164.2	cintayantā samacchare;	164	
PA_ja_541:164.3	Pavisetena rājīsi,	164	
PA_ja_541:164.4	devānaṁ anumodanaṁ”.	164	
PA_ja_541:165.1	Taṁ devā paṭinandiṁsu,	165	
PA_ja_541:165.2	disvā rājānamāgataṁ;	165	
PA_ja_541:165.3	“Svāgataṁ te mahārāja,	165	
PA_ja_541:165.4	atho te adurāgataṁ;	165	
PA_ja_541:165.5	Nisīda dāni rājīsi,	165	
PA_ja_541:165.6	devarājassa santike”.	165	
PA_ja_541:166.1	Sakkopi paṭinandittha,	166	
PA_ja_541:166.2	vedehaṁ mithilaggahaṁ;	166	
PA_ja_541:166.3	Nimantayittha kāmehi,	166	
PA_ja_541:166.4	āsanena ca vāsavo.	166	
PA_ja_541:167.1	“Sādhu khosi anuppatto,	167	
PA_ja_541:167.2	āvāsaṁ vasavattinaṁ;	167	
PA_ja_541:167.3	Vasa devesu rājīsi,	167	
PA_ja_541:167.4	sabbakāmasamiddhisu;	167	
PA_ja_541:167.5	Tāvatiṁsesu devesu,	167	
PA_ja_541:167.6	bhuñja kāme amānuse”.	167	
PA_ja_541:168.1	“Yathā yācitakaṁ yānaṁ,	168	
PA_ja_541:168.2	yathā yācitakaṁ dhanaṁ;	168	
PA_ja_541:168.3	Evaṁsampadamevetaṁ,	168	
PA_ja_541:168.4	yaṁ parato dānapaccayā.	168	
PA_ja_541:169.1	Na cāhametamicchāmi,	169	
PA_ja_541:169.2	yaṁ parato dānapaccayā;	169	
PA_ja_541:169.3	Sayaṅkatāni puññāni,	169	
PA_ja_541:169.4	taṁ me āveṇikaṁ dhanaṁ.	169	
PA_ja_541:170.1	Sohaṁ gantvā manussesu,	170	
PA_ja_541:170.2	kāhāmi kusalaṁ bahuṁ;	170	
PA_ja_541:170.3	Dānena samacariyāya,	170	
PA_ja_541:170.4	saṁyamena damena ca;	170	
PA_ja_541:170.5	Yaṁ katvā sukhito hoti,	170	
PA_ja_541:170.6	na ca pacchānutappati”.	170	
PA_ja_541:171.1	“Bahūpakāro no bhavaṁ,	171	
PA_ja_541:171.2	mātali devasārathi;	171	
PA_ja_541:171.3	Yo me kalyāṇakammānaṁ,	171	
PA_ja_541:171.4	pāpānaṁ paṭidassayi”.	171	
PA_ja_541:172.1	Idaṁ vatvā nimirājā,	172	
PA_ja_541:172.2	vedeho mithilaggaho;	172	
PA_ja_541:172.3	Puthuyaññaṁ yajitvāna,	172	
PA_ja_541:172.4	saṁyamaṁ ajjhupāgamīti.	172	
PA_ja_541:173.1	Nimijātakaṁ catutthaṁ.	173	
