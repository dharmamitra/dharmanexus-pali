segmentnr	original	folio	analyzed
PA_mn_91:0.1	Majjhima Nikāya 91	0	
PA_mn_91:0.2	Brahmāyusutta	0	
PA_mn_91:1.1	Evaṁ me sutaṁ—	1	
PA_mn_91:1.2	ekaṁ samayaṁ bhagavā videhesu cārikaṁ carati mahatā bhikkhusaṅghena saddhiṁ pañcamattehi bhikkhusatehi.	1	
PA_mn_91:2.1_0	Tena kho pana samayena brahmāyu brāhmaṇo mithilāyaṁ paṭivasati jiṇṇo vuḍḍho mahallako	2	
PA_mn_91:2.1_1	addhagato vayoanuppatto, vīsavassasatiko jātiyā, tiṇṇaṁ vedānaṁ pāragū sanighaṇḍukeṭubhānaṁ	2	
PA_mn_91:2.1_2	sākkharappabhedānaṁ itihāsapañcamānaṁ, padako, veyyākaraṇo, lokāyatamahāpurisalakkhaṇesu anavayo.	2	
PA_mn_91:3.1	Assosi kho brahmāyu brāhmaṇo:	3	
PA_mn_91:3.2	“samaṇo khalu bho, gotamo sakyaputto sakyakulā pabbajito videhesu cārikaṁ carati mahatā bhikkhusaṅghena saddhiṁ pañcamattehi bhikkhusatehi.	3	
PA_mn_91:3.3	Taṁ kho pana bhavantaṁ gotamaṁ evaṁ kalyāṇo kittisaddo abbhuggato:	3	
PA_mn_91:3.4	‘itipi so bhagavā arahaṁ sammāsambuddho vijjācaraṇasampanno sugato lokavidū anuttaro purisadammasārathi satthā devamanussānaṁ buddho bhagavā’ti.	3	
PA_mn_91:3.5	So imaṁ lokaṁ sadevakaṁ samārakaṁ sabrahmakaṁ sassamaṇabrāhmaṇiṁ pajaṁ sadevamanussaṁ sayaṁ abhiññā sacchikatvā pavedeti.	3	
PA_mn_91:3.6	So dhammaṁ deseti ādikalyāṇaṁ majjhekalyāṇaṁ pariyosānakalyāṇaṁ sātthaṁ sabyañjanaṁ, kevalaparipuṇṇaṁ parisuddhaṁ brahmacariyaṁ pakāseti.	3	
PA_mn_91:3.7	Sādhu kho pana tathārūpānaṁ arahataṁ dassanaṁ hotī”ti.	3	
PA_mn_91:4.1_0	Tena kho pana samayena brahmāyussa brāhmaṇassa uttaro nāma māṇavo antevāsī hoti tiṇṇaṁ	4	
PA_mn_91:4.1_1	vedānaṁ pāragū sanighaṇḍukeṭubhānaṁ sākkharappabhedānaṁ itihāsapañcamānaṁ, padako,	4	
PA_mn_91:4.1_2	veyyākaraṇo, lokāyatamahāpurisalakkhaṇesu anavayo.	4	
PA_mn_91:4.2	Atha kho brahmāyu brāhmaṇo uttaraṁ māṇavaṁ āmantesi:	4	
PA_mn_91:4.3	“ayaṁ, tāta uttara, samaṇo gotamo sakyaputto sakyakulā pabbajito videhesu cārikaṁ carati mahatā bhikkhusaṅghena saddhiṁ pañcamattehi bhikkhusatehi.	4	
PA_mn_91:4.4	Taṁ kho pana bhavantaṁ gotamaṁ evaṁ kalyāṇo kittisaddo abbhuggato:	4	
PA_mn_91:4.5	‘itipi so bhagavā arahaṁ sammāsambuddho …pe…	4	
PA_mn_91:4.6	sādhu kho pana tathārūpānaṁ arahataṁ dassanaṁ hotī’ti.	4	
PA_mn_91:4.7	Ehi tvaṁ, tāta uttara, yena samaṇo gotamo tenupasaṅkama; upasaṅkamitvā samaṇaṁ gotamaṁ jānāhi, yadi vā taṁ bhavantaṁ gotamaṁ tathā santaṁyeva saddo abbhuggato, yadi vā no tathā;	4	
PA_mn_91:4.8	yadi vā so bhavaṁ gotamo tādiso, yadi vā na tādiso.	4	
PA_mn_91:4.9	Tathā mayaṁ taṁ bhavantaṁ gotamaṁ vedissāmā”ti.	4	
PA_mn_91:5.1	“Yathā kathaṁ panāhaṁ, bho, taṁ bhavantaṁ gotamaṁ jānissāmi yadi vā taṁ bhavantaṁ gotamaṁ tathā santaṁyeva saddo abbhuggato, yadi vā no tathā;	5	
PA_mn_91:5.2	yadi vā so bhavaṁ gotamo tādiso, yadi vā na tādiso”ti.	5	
PA_mn_91:5.3	“Āgatāni kho, tāta uttara, amhākaṁ mantesu dvattiṁsamahāpurisalakkhaṇāni, yehi samannāgatassa mahāpurisassa dveyeva gatiyo bhavanti anaññā.	5	
PA_mn_91:5.4	Sace agāraṁ ajjhāvasati, rājā hoti cakkavattī dhammiko dhammarājā cāturanto vijitāvī janapadatthāvariyappatto sattaratanasamannāgato.	5	
PA_mn_91:5.5	Tassimāni satta ratanāni bhavanti, seyyathidaṁ—	5	
PA_mn_91:5.6	cakkaratanaṁ, hatthiratanaṁ, assaratanaṁ, maṇiratanaṁ, itthiratanaṁ, gahapatiratanaṁ, pariṇāyakaratanameva sattamaṁ.	5	
PA_mn_91:5.7	Parosahassaṁ kho panassa puttā bhavanti sūrā vīraṅgarūpā parasenappamaddanā.	5	
PA_mn_91:5.8	So imaṁ pathaviṁ sāgarapariyantaṁ adaṇḍena asatthena dhammena abhivijiya ajjhāvasati.	5	
PA_mn_91:5.9	Sace kho pana agārasmā anagāriyaṁ pabbajati, arahaṁ hoti sammāsambuddho loke vivaṭṭacchado.	5	
PA_mn_91:5.10	Ahaṁ kho pana, tāta uttara, mantānaṁ dātā;	5	
PA_mn_91:5.11	tvaṁ mantānaṁ paṭiggahetā”ti.	5	
PA_mn_91:6.1	“Evaṁ, bho”ti kho uttaro māṇavo brahmāyussa brāhmaṇassa paṭissutvā uṭṭhāyāsanā brahmāyuṁ brāhmaṇaṁ abhivādetvā padakkhiṇaṁ katvā videhesu yena bhagavā tena cārikaṁ pakkāmi.	6	
PA_mn_91:6.2	Anupubbena cārikaṁ caramāno yena bhagavā tenupasaṅkami; upasaṅkamitvā bhagavatā saddhiṁ sammodi.	6	
PA_mn_91:6.3	Sammodanīyaṁ kathaṁ sāraṇīyaṁ vītisāretvā ekamantaṁ nisīdi.	6	
PA_mn_91:6.4	Ekamantaṁ nisinno kho uttaro māṇavo bhagavato kāye dvattiṁsamahāpurisalakkhaṇāni samannesi.	6	
PA_mn_91:6.5	Addasā kho uttaro māṇavo bhagavato kāye dvattiṁsamahāpurisalakkhaṇāni, yebhuyyena thapetvā dve.	6	
PA_mn_91:6.6	Dvīsu mahāpurisalakkhaṇesu kaṅkhati vicikicchati nādhimuccati na sampasīdati—	6	
PA_mn_91:6.7	kosohite ca vatthaguyhe pahūtajivhatāya ca.	6	
PA_mn_91:6.8	Atha kho bhagavato etadahosi:	6	
PA_mn_91:6.9	“passati kho me ayaṁ uttaro māṇavo dvattiṁsamahāpurisalakkhaṇāni, yebhuyyena thapetvā dve.	6	
PA_mn_91:6.10	Dvīsu mahāpurisalakkhaṇesu kaṅkhati vicikicchati nādhimuccati na sampasīdati—	6	
PA_mn_91:6.11	kosohite ca vatthaguyhe pahūtajivhatāya cā”ti.	6	
PA_mn_91:7.1	Atha kho bhagavā tathārūpaṁ iddhābhisaṅkhāraṁ abhisaṅkhāsi yathā addasa uttaro māṇavo bhagavato kosohitaṁ vatthaguyhaṁ.	7	
PA_mn_91:7.2	Atha kho bhagavā jivhaṁ ninnāmetvā ubhopi kaṇṇasotāni anumasi paṭimasi; ubhopi nāsikasotāni anumasi paṭimasi; kevalampi nalāṭamaṇḍalaṁ jivhāya chādesi.	7	
PA_mn_91:8.1	Atha kho uttarassa māṇavassa etadahosi:	8	
PA_mn_91:8.2	“samannāgato kho samaṇo gotamo dvattiṁsamahāpurisalakkhaṇehi.	8	
PA_mn_91:8.3	Yannūnāhaṁ samaṇaṁ gotamaṁ anubandheyyaṁ, iriyāpathamassa passeyyan”ti.	8	
PA_mn_91:8.4	Atha kho uttaro māṇavo sattamāsāni bhagavantaṁ anubandhi chāyāva anapāyinī.	8	
PA_mn_91:8.5	Atha kho uttaro māṇavo sattannaṁ māsānaṁ accayena videhesu yena mithilā tena cārikaṁ pakkāmi.	8	
PA_mn_91:8.6_0	Anupubbena cārikaṁ caramāno yena mithilā yena brahmāyu brāhmaṇo tenupasaṅkami; upasaṅkamitvā	8	
PA_mn_91:8.6_1	brahmāyuṁ brāhmaṇaṁ abhivādetvā ekamantaṁ nisīdi. Ekamantaṁ nisinnaṁ kho uttaraṁ	8	
PA_mn_91:8.6_2	māṇavaṁ brahmāyu brāhmaṇo etadavoca:	8	
PA_mn_91:8.7	“kacci, tāta uttara, taṁ bhavantaṁ gotamaṁ tathā santaṁyeva saddo abbhuggato, no aññathā?	8	
PA_mn_91:8.8	Kacci pana so bhavaṁ gotamo tādiso, no aññādiso”ti?	8	
PA_mn_91:8.9	“Tathā santaṁyeva, bho, taṁ bhavantaṁ gotamaṁ saddo abbhuggato, no aññathā;	8	
PA_mn_91:8.10	tādisova so bhavaṁ gotamo, no aññādiso.	8	
PA_mn_91:8.11	Samannāgato ca so bhavaṁ gotamo dvattiṁsamahāpurisalakkhaṇehi.	8	
PA_mn_91:9.1	Suppatiṭṭhitapādo kho pana bho bhavaṁ gotamo;	9	
PA_mn_91:9.2	idampi tassa bhoto gotamassa mahāpurisassa mahāpurisalakkhaṇaṁ bhavati.	9	
PA_mn_91:9.3	Heṭṭhā kho pana tassa bhoto gotamassa pādatalesu cakkāni jātāni sahassārāni sanemikāni sanābhikāni sabbākāraparipūrāni …	9	
PA_mn_91:9.4	Āyatapaṇhi kho pana so bhavaṁ gotamo …	9	
PA_mn_91:9.5	Dīghaṅguli kho pana so bhavaṁ gotamo …	9	
PA_mn_91:9.6	Mudutalunahatthapādo kho pana so bhavaṁ gotamo …	9	
PA_mn_91:9.7	Jālahatthapādo kho pana so bhavaṁ gotamo …	9	
PA_mn_91:9.8	Ussaṅkhapādo kho pana so bhavaṁ gotamo …	9	
PA_mn_91:9.9	Eṇijaṅgho kho pana so bhavaṁ gotamo …	9	
PA_mn_91:9.10	Ṭhitako kho pana so bhavaṁ gotamo anonamanto ubhohi pāṇitalehi jaṇṇukāni parimasati parimajjati …	9	
PA_mn_91:9.11	Kosohitavatthaguyho kho pana so bhavaṁ gotamo …	9	
PA_mn_91:9.12	Suvaṇṇavaṇṇo kho pana so bhavaṁ gotamo kañcanasannibhattaco …	9	
PA_mn_91:9.13	Sukhumacchavi kho pana so bhavaṁ gotamo. Sukhumattā chaviyā rajojallaṁ kāye na upalimpati …	9	
PA_mn_91:9.14	Ekekalomo kho pana so bhavaṁ gotamo; ekekāni lomāni lomakūpesu jātāni …	9	
PA_mn_91:9.15	Uddhaggalomo kho pana so bhavaṁ gotamo; uddhaggāni lomāni jātāni nīlāni añjanavaṇṇāni kuṇḍalāvaṭṭāni dakkhiṇāvaṭṭakajātāni …	9	
PA_mn_91:9.16	Brahmujugatto kho pana so bhavaṁ gotamo …	9	
PA_mn_91:9.17	Sattussado kho pana so bhavaṁ gotamo …	9	
PA_mn_91:9.18	Sīhapubbaddhakāyo kho pana so bhavaṁ gotamo …	9	
PA_mn_91:9.19	Citantaraṁso kho pana so bhavaṁ gotamo …	9	
PA_mn_91:9.20	Nigrodhaparimaṇḍalo kho pana so bhavaṁ gotamo; yāvatakvassa kāyo tāvatakvassa byāmo, yāvatakvassa byāmo tāvatakvassa kāyo …	9	
PA_mn_91:9.21	Samavaṭṭakkhandho kho pana so bhavaṁ gotamo …	9	
PA_mn_91:9.22	Rasaggasaggī kho pana so bhavaṁ gotamo …	9	
PA_mn_91:9.23	Sīhahanu kho pana so bhavaṁ gotamo …	9	
PA_mn_91:9.24	Cattālīsadanto kho pana so bhavaṁ gotamo …	9	
PA_mn_91:9.25	Samadanto kho pana so bhavaṁ gotamo …	9	
PA_mn_91:9.26	Aviraḷadanto kho pana so bhavaṁ gotamo …	9	
PA_mn_91:9.27	Susukkadāṭho kho pana so bhavaṁ gotamo …	9	
PA_mn_91:9.28	Pahūtajivho kho pana so bhavaṁ gotamo …	9	
PA_mn_91:9.29	Brahmassaro kho pana so bhavaṁ gotamo karavikabhāṇī …	9	
PA_mn_91:9.30	Abhinīlanetto kho pana so bhavaṁ gotamo …	9	
PA_mn_91:9.31	Gopakhumo kho pana so bhavaṁ gotamo …	9	
PA_mn_91:9.32	Uṇṇā kho panassa bhoto gotamassa bhamukantare jātā odātā mudutūlasannibhā …	9	
PA_mn_91:9.33	Uṇhīsasīso kho pana so bhavaṁ gotamo; idampi tassa bhoto gotamassa mahāpurisassa mahāpurisalakkhaṇaṁ bhavati.	9	
PA_mn_91:9.34	Imehi kho, bho, so bhavaṁ gotamo dvattiṁsamahāpurisalakkhaṇehi samannāgato.	9	
PA_mn_91:10.1	Gacchanto kho pana so bhavaṁ gotamo dakkhiṇeneva pādena paṭhamaṁ pakkamati.	10	
PA_mn_91:10.2	So nātidūre pādaṁ uddharati, nāccāsanne pādaṁ nikkhipati;	10	
PA_mn_91:10.3	so nātisīghaṁ gacchati, nātisaṇikaṁ gacchati;	10	
PA_mn_91:10.4	na ca adduvena adduvaṁ saṅghaṭṭento gacchati, na ca gopphakena gopphakaṁ saṅghaṭṭento gacchati.	10	
PA_mn_91:10.5	So gacchanto na satthiṁ unnāmeti, na satthiṁ onāmeti; na satthiṁ sannāmeti, na satthiṁ vināmeti.	10	
PA_mn_91:10.6	Gacchato kho pana tassa bhoto gotamassa adharakāyova iñjati, na ca kāyabalena gacchati.	10	
PA_mn_91:10.7	Apalokento kho pana so bhavaṁ gotamo sabbakāyeneva apaloketi;	10	
PA_mn_91:10.8	so na uddhaṁ ulloketi, na adho oloketi;	10	
PA_mn_91:10.9	na ca vipekkhamāno gacchati, yugamattañca pekkhati; tato cassa uttari anāvaṭaṁ ñāṇadassanaṁ bhavati.	10	
PA_mn_91:11.1	So antaragharaṁ pavisanto na kāyaṁ unnāmeti, na kāyaṁ onāmeti; na kāyaṁ sannāmeti, na kāyaṁ vināmeti.	11	
PA_mn_91:12.1	So nātidūre nāccāsanne āsanassa parivattati, na ca pāṇinā ālambitvā āsane nisīdati, na ca āsanasmiṁ kāyaṁ pakkhipati.	12	
PA_mn_91:12.2	So antaraghare nisinno samāno na hatthakukkuccaṁ āpajjati, na pādakukkuccaṁ āpajjati;	12	
PA_mn_91:12.3	na adduvena adduvaṁ āropetvā nisīdati; na ca gopphakena gopphakaṁ āropetvā nisīdati;	12	
PA_mn_91:12.4	na ca pāṇinā hanukaṁ upadahitvā nisīdati.	12	
PA_mn_91:12.5	So antaraghare nisinno samāno na chambhati na kampati na vedhati na paritassati. So achambhī akampī avedhī aparitassī vigatalomahaṁso.	12	
PA_mn_91:12.6	Vivekavatto ca so bhavaṁ gotamo antaraghare nisinno hoti.	12	
PA_mn_91:13.1	So pattodakaṁ paṭiggaṇhanto na pattaṁ unnāmeti, na pattaṁ onāmeti; na pattaṁ sannāmeti, na pattaṁ vināmeti.	13	
PA_mn_91:14.1	So pattodakaṁ paṭiggaṇhāti nātithokaṁ nātibahuṁ.	14	
PA_mn_91:14.2_0	So na khulukhulukārakaṁ pattaṁ dhovati, na samparivattakaṁ pattaṁ dhovati, na pattaṁ	14	
PA_mn_91:14.2_1	bhūmiyaṁ nikkhipitvā hatthe dhovati; hatthesu dhotesu patto dhoto hoti, patte dhote hatthā dhotā honti.	14	
PA_mn_91:14.3	So pattodakaṁ chaḍḍeti nātidūre nāccāsanne, na ca vicchaḍḍayamāno.	14	
PA_mn_91:14.4	So odanaṁ paṭiggaṇhanto na pattaṁ unnāmeti, na pattaṁ onāmeti; na pattaṁ sannāmeti, na pattaṁ vināmeti.	14	
PA_mn_91:14.5	So odanaṁ paṭiggaṇhāti nātithokaṁ nātibahuṁ.	14	
PA_mn_91:14.6	Byañjanaṁ kho pana bhavaṁ gotamo byañjanamattāya āhāreti, na ca byañjanena ālopaṁ atināmeti.	14	
PA_mn_91:14.7	Dvattikkhattuṁ kho bhavaṁ gotamo mukhe ālopaṁ samparivattetvā ajjhoharati;	14	
PA_mn_91:14.8	na cassa kāci odanamiñjā asambhinnā kāyaṁ pavisati, na cassa kāci odanamiñjā mukhe avasiṭṭhā hoti;	14	
PA_mn_91:14.9	athāparaṁ ālopaṁ upanāmeti.	14	
PA_mn_91:14.10	Rasapaṭisaṁvedī kho pana so bhavaṁ gotamo āhāraṁ āhāreti, no ca rasarāgapaṭisaṁvedī.	14	
PA_mn_91:14.11	Aṭṭhaṅgasamannāgataṁ kho pana so bhavaṁ gotamo āhāraṁ āhāreti—	14	
PA_mn_91:14.12_0	neva davāya, na madāya na maṇḍanāya na vibhūsanāya, yāvadeva imassa kāyassa ṭhitiyā	14	
PA_mn_91:14.12_1	yāpanāya, vihiṁsūparatiyā brahmacariyānuggahāya: ‘iti purāṇañca vedanaṁ paṭihaṅkhāmi	14	
PA_mn_91:14.12_2	navañca vedanaṁ na uppādessāmi, yātrā ca me bhavissati anavajjatā ca phāsuvihāro cā’ti.	14	
PA_mn_91:15.1	So bhuttāvī pattodakaṁ paṭiggaṇhanto na pattaṁ unnāmeti, na pattaṁ onāmeti; na pattaṁ sannāmeti, na pattaṁ vināmeti.	15	
PA_mn_91:15.2	So pattodakaṁ paṭiggaṇhāti nātithokaṁ nātibahuṁ.	15	
PA_mn_91:15.3_0	So na khulukhulukārakaṁ pattaṁ dhovati, na samparivattakaṁ pattaṁ dhovati, na pattaṁ	15	
PA_mn_91:15.3_1	bhūmiyaṁ nikkhipitvā hatthe dhovati; hatthesu dhotesu patto dhoto hoti, patte dhote hatthā dhotā honti.	15	
PA_mn_91:15.4	So pattodakaṁ chaḍḍeti nātidūre nāccāsanne, na ca vicchaḍḍayamāno.	15	
PA_mn_91:16.1	So bhuttāvī na pattaṁ bhūmiyaṁ nikkhipati nātidūre nāccāsanne, na ca anatthiko pattena hoti, na ca ativelānurakkhī pattasmiṁ.	16	
PA_mn_91:17.1	So bhuttāvī muhuttaṁ tuṇhī nisīdati, na ca anumodanassa kālamatināmeti.	17	
PA_mn_91:17.2	So bhuttāvī anumodati, na taṁ bhattaṁ garahati, na aññaṁ bhattaṁ paṭikaṅkhati;	17	
PA_mn_91:17.3	aññadatthu dhammiyā kathāya taṁ parisaṁ sandasseti samādapeti samuttejeti sampahaṁseti.	17	
PA_mn_91:17.4	So taṁ parisaṁ dhammiyā kathāya sandassetvā samādapetvā samuttejetvā sampahaṁsetvā uṭṭhāyāsanā pakkamati.	17	
PA_mn_91:18.1	So nātisīghaṁ gacchati, nātisaṇikaṁ gacchati, na ca muccitukāmo gacchati;	18	
PA_mn_91:19.1	na ca tassa bhoto gotamassa kāye cīvaraṁ accukkaṭṭhaṁ hoti na ca accokkaṭṭhaṁ, na ca kāyasmiṁ allīnaṁ na ca kāyasmā apakaṭṭhaṁ;	19	
PA_mn_91:19.2	na ca tassa bhoto gotamassa kāyamhā vāto cīvaraṁ apavahati;	19	
PA_mn_91:19.3	na ca tassa bhoto gotamassa kāye rajojallaṁ upalimpati.	19	
PA_mn_91:20.1	So ārāmagato nisīdati paññatte āsane. Nisajja pāde pakkhāleti;	20	
PA_mn_91:20.2	na ca so bhavaṁ gotamo pādamaṇḍanānuyogamanuyutto viharati.	20	
PA_mn_91:20.3	So pāde pakkhāletvā nisīdati pallaṅkaṁ ābhujitvā ujuṁ kāyaṁ paṇidhāya parimukhaṁ satiṁ upaṭṭhapetvā.	20	
PA_mn_91:20.4	So neva attabyābādhāya ceteti, na parabyābādhāya ceteti, na ubhayabyābādhāya ceteti;	20	
PA_mn_91:20.5	attahitaparahitaubhayahitasabbalokahitameva so bhavaṁ gotamo cintento nisinno hoti.	20	
PA_mn_91:21.1	So ārāmagato parisati dhammaṁ deseti, na taṁ parisaṁ ussādeti, na taṁ parisaṁ apasādeti;	21	
PA_mn_91:21.2	aññadatthu dhammiyā kathāya taṁ parisaṁ sandasseti samādapeti samuttejeti sampahaṁseti.	21	
PA_mn_91:21.3	Aṭṭhaṅgasamannāgato kho panassa bhoto gotamassa mukhato ghoso niccharati—	21	
PA_mn_91:21.4	vissaṭṭho ca, viññeyyo ca, mañju ca, savanīyo ca, bindu ca, avisārī ca, gambhīro ca, ninnādī ca.	21	
PA_mn_91:21.5	Yathāparisaṁ kho pana so bhavaṁ gotamo sarena viññāpeti, na cassa bahiddhā parisāya ghoso niccharati.	21	
PA_mn_91:21.6	Te tena bhotā gotamena dhammiyā kathāya sandassitā samādapitā samuttejitā sampahaṁsitā uṭṭhāyāsanā pakkamanti avalokayamānāyeva avijahitattā.	21	
PA_mn_91:22.1_0	Addasāma kho mayaṁ, bho, taṁ bhavantaṁ gotamaṁ gacchantaṁ, addasāma ṭhitaṁ, addasāma	22	
PA_mn_91:22.1_1	antaragharaṁ pavisantaṁ, addasāma antaraghare nisinnaṁ tuṇhībhūtaṁ, addasāma antaraghare	22	
PA_mn_91:22.1_2	bhuñjantaṁ, addasāma bhuttāviṁ nisinnaṁ tuṇhībhūtaṁ, addasāma bhuttāviṁ anumodantaṁ,	22	
PA_mn_91:22.1_3	addasāma ārāmaṁ gacchantaṁ, addasāma ārāmagataṁ nisinnaṁ tuṇhībhūtaṁ, addasāma ārāmagataṁ	22	
PA_mn_91:22.1_4	parisati dhammaṁ desentaṁ.	22	
PA_mn_91:22.2	Ediso ca ediso ca so bhavaṁ gotamo, tato ca bhiyyo”ti.	22	
PA_mn_91:23.1	Evaṁ vutte, brahmāyu brāhmaṇo uṭṭhāyāsanā ekaṁsaṁ uttarāsaṅgaṁ karitvā yena bhagavā tenañjaliṁ paṇāmetvā tikkhattuṁ udānaṁ udāneti:	23	
PA_mn_91:23.2	“Namo tassa bhagavato arahato sammāsambuddhassa.	23	
PA_mn_91:23.3	Namo tassa bhagavato arahato sammāsambuddhassa.	23	
PA_mn_91:23.4	Namo tassa bhagavato arahato sammāsambuddhassāti.	23	
PA_mn_91:23.5	Appeva nāma mayaṁ kadāci karahaci tena bhotā gotamena samāgaccheyyāma? Appeva nāma siyā kocideva kathāsallāpo”ti.	23	
PA_mn_91:24.1	Atha kho bhagavā videhesu anupubbena cārikaṁ caramāno yena mithilā tadavasari.	24	
PA_mn_91:24.2	Tatra sudaṁ bhagavā mithilāyaṁ viharati maghadevaambavane.	24	
PA_mn_91:24.3	Assosuṁ kho mithileyyakā brāhmaṇagahapatikā:	24	
PA_mn_91:24.4_0	“samaṇo khalu, bho, gotamo sakyaputto sakyakulā pabbajito videhesu cārikaṁ caramāno	24	
PA_mn_91:24.4_1	mahatā bhikkhusaṅghena saddhiṁ pañcamattehi bhikkhusatehi mithilaṁ anuppatto, mithilāyaṁ	24	
PA_mn_91:24.4_2	viharati maghadevaambavane.	24	
PA_mn_91:24.5	Taṁ kho pana bhavantaṁ gotamaṁ evaṁ kalyāṇo kittisaddo abbhuggato:	24	
PA_mn_91:24.6	‘itipi so bhagavā arahaṁ sammāsambuddho vijjācaraṇasampanno sugato lokavidū anuttaro purisadammasārathi satthā devamanussānaṁ buddho bhagavā’ti.	24	
PA_mn_91:24.7	So imaṁ lokaṁ sadevakaṁ samārakaṁ sabrahmakaṁ sassamaṇabrāhmaṇiṁ pajaṁ sadevamanussaṁ sayaṁ abhiññā sacchikatvā pavedeti.	24	
PA_mn_91:24.8	So dhammaṁ deseti ādikalyāṇaṁ majjhekalyāṇaṁ pariyosānakalyāṇaṁ sātthaṁ sabyañjanaṁ, kevalaparipuṇṇaṁ parisuddhaṁ brahmacariyaṁ pakāseti.	24	
PA_mn_91:24.9	Sādhu kho pana tathārūpānaṁ arahataṁ dassanaṁ hotī”ti.	24	
PA_mn_91:25.1_0	Atha kho mithileyyakā brāhmaṇagahapatikā yena bhagavā tenupasaṅkamiṁsu; upasaṅkamitvā	25	
PA_mn_91:25.1_1	appekacce bhagavantaṁ abhivādetvā ekamantaṁ nisīdiṁsu; appekacce bhagavatā saddhiṁ	25	
PA_mn_91:25.1_2	sammodiṁsu, sammodanīyaṁ kathaṁ sāraṇīyaṁ vītisāretvā ekamantaṁ nisīdiṁsu; appekacce	25	
PA_mn_91:25.1_3	yena bhagavā tenañjaliṁ paṇāmetvā ekamantaṁ nisīdiṁsu; appekacce bhagavato santike	25	
PA_mn_91:25.1_4	nāmagottaṁ sāvetvā ekamantaṁ nisīdiṁsu; appekacce tuṇhībhūtā ekamantaṁ nisīdiṁsu.	25	
PA_mn_91:26.1	Assosi kho brahmāyu brāhmaṇo: “samaṇo khalu, bho, gotamo sakyaputto sakyakulā pabbajito mithilaṁ anuppatto, mithilāyaṁ viharati maghadevaambavane”ti.	26	
PA_mn_91:26.2	Atha kho brahmāyu brāhmaṇo sambahulehi sāvakehi saddhiṁ yena maghadevaambavanaṁ tenupasaṅkami.	26	
PA_mn_91:26.3	Atha kho brahmāyuno brāhmaṇassa avidūre ambavanassa etadahosi:	26	
PA_mn_91:26.4	“na kho metaṁ patirūpaṁ yohaṁ pubbe appaṭisaṁvidito samaṇaṁ gotamaṁ dassanāya upasaṅkameyyan”ti.	26	
PA_mn_91:26.5	Atha kho brahmāyu brāhmaṇo aññataraṁ māṇavakaṁ āmantesi:	26	
PA_mn_91:26.6	“ehi tvaṁ, māṇavaka, yena samaṇo gotamo tenupasaṅkama; upasaṅkamitvā mama vacanena samaṇaṁ gotamaṁ appābādhaṁ appātaṅkaṁ lahuṭṭhānaṁ balaṁ phāsuvihāraṁ puccha:	26	
PA_mn_91:26.7	‘brahmāyu, bho gotama, brāhmaṇo bhavantaṁ gotamaṁ appābādhaṁ appātaṅkaṁ lahuṭṭhānaṁ balaṁ phāsuvihāraṁ pucchatī’ti.	26	
PA_mn_91:26.8	Evañca vadehi:	26	
PA_mn_91:26.9_0	‘brahmāyu, bho gotama, brāhmaṇo jiṇṇo vuḍḍho mahallako addhagato vayoanuppatto, vīsavassasatiko	26	
PA_mn_91:26.9_1	jātiyā, tiṇṇaṁ vedānaṁ pāragū sanighaṇḍukeṭubhānaṁ sākkharappabhedānaṁ itihāsapañcamānaṁ,	26	
PA_mn_91:26.9_2	padako, veyyākaraṇo, lokāyatamahāpurisalakkhaṇesu anavayo.	26	
PA_mn_91:26.10	Yāvatā, bho, brāhmaṇagahapatikā mithilāyaṁ paṭivasanti, brahmāyu tesaṁ brāhmaṇo aggamakkhāyati—	26	
PA_mn_91:26.11	yadidaṁ bhogehi;	26	
PA_mn_91:26.12	brahmāyu tesaṁ brāhmaṇo aggamakkhāyati—	26	
PA_mn_91:26.13	yadidaṁ mantehi;	26	
PA_mn_91:26.14	brahmāyu tesaṁ brāhmaṇo aggamakkhāyati—	26	
PA_mn_91:26.15	yadidaṁ āyunā ceva yasasā ca.	26	
PA_mn_91:26.16	So bhoto gotamassa dassanakāmo’”ti.	26	
PA_mn_91:26.17	“Evaṁ, bho”ti kho so māṇavako brahmāyussa brāhmaṇassa paṭissutvā yena bhagavā tenupasaṅkami; upasaṅkamitvā bhagavatā saddhiṁ sammodi.	26	
PA_mn_91:26.18	Sammodanīyaṁ kathaṁ sāraṇīyaṁ vītisāretvā ekamantaṁ aṭṭhāsi. Ekamantaṁ ṭhito kho so māṇavako bhagavantaṁ etadavoca:	26	
PA_mn_91:26.19	“brahmāyu, bho gotama, brāhmaṇo bhavantaṁ gotamaṁ appābādhaṁ appātaṅkaṁ lahuṭṭhānaṁ balaṁ phāsuvihāraṁ pucchati;	26	
PA_mn_91:26.20	evañca vadeti:	26	
PA_mn_91:26.21_0	‘brahmāyu, bho gotama, brāhmaṇo jiṇṇo vuḍḍho mahallako addhagato vayoanuppatto, vīsavassasatiko	26	
PA_mn_91:26.21_1	jātiyā, tiṇṇaṁ vedānaṁ pāragū sanighaṇḍukeṭubhānaṁ sākkharappabhedānaṁ itihāsapañcamānaṁ,	26	
PA_mn_91:26.21_2	padako, veyyākaraṇo, lokāyatamahāpurisalakkhaṇesu anavayo.	26	
PA_mn_91:26.22	Yāvatā, bho, brāhmaṇagahapatikā mithilāyaṁ paṭivasanti, brahmāyu tesaṁ brāhmaṇo aggamakkhāyati—	26	
PA_mn_91:26.23	yadidaṁ bhogehi;	26	
PA_mn_91:26.24	brahmāyu tesaṁ brāhmaṇo aggamakkhāyati—	26	
PA_mn_91:26.25	yadidaṁ mantehi;	26	
PA_mn_91:26.26	brahmāyu tesaṁ brāhmaṇo aggamakkhāyati—	26	
PA_mn_91:26.27	yadidaṁ āyunā ceva yasasā ca.	26	
PA_mn_91:26.28	So bhoto gotamassa dassanakāmo’”ti.	26	
PA_mn_91:26.29	“Yassadāni, māṇava, brahmāyu brāhmaṇo kālaṁ maññatī”ti.	26	
PA_mn_91:27.1	Atha kho so māṇavako yena brahmāyu brāhmaṇo tenupasaṅkami; upasaṅkamitvā brahmāyuṁ brāhmaṇaṁ etadavoca:	27	
PA_mn_91:27.2	“katāvakāso khomhi bhavatā samaṇena gotamena.	27	
PA_mn_91:27.3	Yassadāni bhavaṁ kālaṁ maññatī”ti.	27	
PA_mn_91:28.1	Atha kho brahmāyu brāhmaṇo yena bhagavā tenupasaṅkami.	28	
PA_mn_91:28.2	Addasā kho sā parisā brahmāyuṁ brāhmaṇaṁ dūratova āgacchantaṁ.	28	
PA_mn_91:28.3	Disvāna oramiya okāsamakāsi yathā taṁ ñātassa yasassino.	28	
PA_mn_91:28.4	Atha kho brahmāyu brāhmaṇo taṁ parisaṁ etadavoca:	28	
PA_mn_91:28.5	“alaṁ, bho.	28	
PA_mn_91:28.6	Nisīdatha tumhe sake āsane.	28	
PA_mn_91:28.7	Idhāhaṁ samaṇassa gotamassa santike nisīdissāmī”ti.	28	
PA_mn_91:29.1	Atha kho brahmāyu brāhmaṇo yena bhagavā tenupasaṅkami; upasaṅkamitvā bhagavatā saddhiṁ sammodi.	29	
PA_mn_91:29.2	Sammodanīyaṁ kathaṁ sāraṇīyaṁ vītisāretvā ekamantaṁ nisīdi.	29	
PA_mn_91:29.3	Ekamantaṁ nisinno kho brahmāyu brāhmaṇo bhagavato kāye dvattiṁsamahāpurisalakkhaṇāni samannesi.	29	
PA_mn_91:29.4	Addasā kho brahmāyu brāhmaṇo bhagavato kāye dvattiṁsamahāpurisalakkhaṇāni, yebhuyyena ṭhapetvā dve.	29	
PA_mn_91:29.5	Dvīsu mahāpurisalakkhaṇesu kaṅkhati vicikicchati nādhimuccati na sampasīdati—	29	
PA_mn_91:29.6	kosohite ca vatthaguyhe pahūtajivhatāya ca.	29	
PA_mn_91:29.7	Atha kho brahmāyu brāhmaṇo bhagavantaṁ gāthāhi ajjhabhāsi:	29	
PA_mn_91:29.8	“Ye me dvattiṁsāti sutā,	29	
PA_mn_91:29.9	mahāpurisalakkhaṇā;	29	
PA_mn_91:29.10	Duve tesaṁ na passāmi,	29	
PA_mn_91:29.11	bhoto kāyasmiṁ gotama.	29	
PA_mn_91:29.12	Kacci kosohitaṁ bhoto,	29	
PA_mn_91:29.13	vatthaguyhaṁ naruttama;	29	
PA_mn_91:29.14	Nārīsamānasavhayā,	29	
PA_mn_91:29.15	kacci jivhā na dassakā.	29	
PA_mn_91:29.16	Kacci pahūtajivhosi,	29	
PA_mn_91:29.17	yathā taṁ jāniyāmase;	29	
PA_mn_91:29.18	Ninnāmayetaṁ pahūtaṁ,	29	
PA_mn_91:29.19	kaṅkhaṁ vinaya no ise.	29	
PA_mn_91:29.20	Diṭṭhadhammahitatthāya,	29	
PA_mn_91:29.21	samparāyasukhāya ca;	29	
PA_mn_91:29.22	Katāvakāsā pucchāma,	29	
PA_mn_91:29.23	yaṁ kiñci abhipatthitan”ti.	29	
PA_mn_91:30.1	Atha kho bhagavato etadahosi:	30	
PA_mn_91:30.2	“passati kho me ayaṁ brahmāyu brāhmaṇo dvattiṁsamahāpurisalakkhaṇāni, yebhuyyena ṭhapetvā dve.	30	
PA_mn_91:30.3	Dvīsu mahāpurisalakkhaṇesu kaṅkhati vicikicchati nādhimuccati na sampasīdati—	30	
PA_mn_91:30.4	kosohite ca vatthaguyhe pahūtajivhatāya cā”ti.	30	
PA_mn_91:30.5	Atha kho bhagavā tathārūpaṁ iddhābhisaṅkhāraṁ abhisaṅkhāsi yathā addasa brahmāyu brāhmaṇo bhagavato kosohitaṁ vatthaguyhaṁ.	30	
PA_mn_91:30.6	Atha kho bhagavā jivhaṁ ninnāmetvā ubhopi kaṇṇasotāni anumasi paṭimasi; ubhopi nāsikasotāni anumasi paṭimasi; kevalampi nalāṭamaṇḍalaṁ jivhāya chādesi.	30	
PA_mn_91:30.7	Atha kho bhagavā brahmāyuṁ brāhmaṇaṁ gāthāhi paccabhāsi:	30	
PA_mn_91:31.1	“Ye te dvattiṁsāti sutā,	31	
PA_mn_91:31.2	mahāpurisalakkhaṇā;	31	
PA_mn_91:31.3	Sabbe te mama kāyasmiṁ,	31	
PA_mn_91:31.4	mā te kaṅkhāhu brāhmaṇa.	31	
PA_mn_91:31.5	Abhiññeyyaṁ abhiññātaṁ,	31	
PA_mn_91:31.6	bhāvetabbañca bhāvitaṁ;	31	
PA_mn_91:31.7	Pahātabbaṁ pahīnaṁ me,	31	
PA_mn_91:31.8	tasmā buddhosmi brāhmaṇa.	31	
PA_mn_91:31.9	Diṭṭhadhammahitatthāya,	31	
PA_mn_91:31.10	samparāyasukhāya ca;	31	
PA_mn_91:31.11	Katāvakāso pucchassu,	31	
PA_mn_91:31.12	yaṁ kiñci abhipatthitan”ti.	31	
PA_mn_91:32.1	Atha kho brahmāyussa brāhmaṇassa etadahosi:	32	
PA_mn_91:32.2	“katāvakāso khomhi samaṇena gotamena.	32	
PA_mn_91:32.3	Kiṁ nu kho ahaṁ samaṇaṁ gotamaṁ puccheyyaṁ:	32	
PA_mn_91:32.4	‘diṭṭhadhammikaṁ vā atthaṁ samparāyikaṁ vā’”ti.	32	
PA_mn_91:32.5	Atha kho brahmāyussa brāhmaṇassa etadahosi:	32	
PA_mn_91:32.6	“kusalo kho ahaṁ diṭṭhadhammikānaṁ atthānaṁ.	32	
PA_mn_91:32.7	Aññepi maṁ diṭṭhadhammikaṁ atthaṁ pucchanti.	32	
PA_mn_91:32.8	Yannūnāhaṁ samaṇaṁ gotamaṁ samparāyikaṁyeva atthaṁ puccheyyan”ti.	32	
PA_mn_91:32.9	Atha kho brahmāyu brāhmaṇo bhagavantaṁ gāthāhi ajjhabhāsi:	32	
PA_mn_91:32.10	“Kathaṁ kho brāhmaṇo hoti,	32	
PA_mn_91:32.11	kathaṁ bhavati vedagū;	32	
PA_mn_91:32.12	Tevijjo bho kathaṁ hoti,	32	
PA_mn_91:32.13	sotthiyo kinti vuccati.	32	
PA_mn_91:32.14	Arahaṁ bho kathaṁ hoti,	32	
PA_mn_91:32.15	kathaṁ bhavati kevalī;	32	
PA_mn_91:32.16	Muni ca bho kathaṁ hoti,	32	
PA_mn_91:32.17	buddho kinti pavuccatī”ti.	32	
PA_mn_91:33.1	Atha kho bhagavā brahmāyuṁ brāhmaṇaṁ gāthāhi paccabhāsi:	33	
PA_mn_91:33.2	“Pubbenivāsaṁ yo vedi,	33	
PA_mn_91:33.3	saggāpāyañca passati;	33	
PA_mn_91:33.4	Atho jātikkhayaṁ patto,	33	
PA_mn_91:33.5	abhiññā vosito muni.	33	
PA_mn_91:33.6	Cittaṁ visuddhaṁ jānāti,	33	
PA_mn_91:33.7	muttaṁ rāgehi sabbaso;	33	
PA_mn_91:33.8	Pahīnajātimaraṇo,	33	
PA_mn_91:33.9	brahmacariyassa kevalī;	33	
PA_mn_91:33.10	Pāragū sabbadhammānaṁ,	33	
PA_mn_91:33.11	buddho tādī pavuccatī”ti.	33	
PA_mn_91:34.1_0	Evaṁ vutte, brahmāyu brāhmaṇo uṭṭhāyāsanā ekaṁsaṁ uttarāsaṅgaṁ karitvā bhagavato	34	
PA_mn_91:34.1_1	pādesu sirasā nipatitvā bhagavato pādāni mukhena ca paricumbati, pāṇīhi ca parisambāhati, nāmañca sāveti:	34	
PA_mn_91:34.2	“brahmāyu ahaṁ, bho gotama, brāhmaṇo;	34	
PA_mn_91:34.3	brahmāyu ahaṁ, bho gotama, brāhmaṇo”ti.	34	
PA_mn_91:35.1	Atha kho sā parisā acchariyabbhutacittajātā ahosi:	35	
PA_mn_91:35.2	“acchariyaṁ vata bho, abbhutaṁ vata bho.	35	
PA_mn_91:35.3	Yatra hi nāmāyaṁ brahmāyu brāhmaṇo ñāto yasassī evarūpaṁ paramanipaccakāraṁ karissatī”ti.	35	
PA_mn_91:35.4	Atha kho bhagavā brahmāyuṁ brāhmaṇaṁ etadavoca:	35	
PA_mn_91:35.5	“alaṁ, brāhmaṇa, uṭṭhaha nisīda tvaṁ sake āsane yato te mayi cittaṁ pasannan”ti.	35	
PA_mn_91:35.6	Atha kho brahmāyu brāhmaṇo uṭṭhahitvā sake āsane nisīdi.	35	
PA_mn_91:36.1	Atha kho bhagavā brahmāyussa brāhmaṇassa anupubbiṁ kathaṁ kathesi, seyyathidaṁ—	36	
PA_mn_91:36.2	dānakathaṁ, sīlakathaṁ, saggakathaṁ;	36	
PA_mn_91:36.3	kāmānaṁ ādīnavaṁ okāraṁ saṅkilesaṁ nekkhamme ānisaṁsaṁ pakāsesi.	36	
PA_mn_91:36.4	Yadā bhagavā aññāsi brahmāyuṁ brāhmaṇaṁ kallacittaṁ muducittaṁ vinīvaraṇacittaṁ udaggacittaṁ pasannacittaṁ, atha yā buddhānaṁ sāmukkaṁsikā dhammadesanā taṁ pakāsesi—	36	
PA_mn_91:36.5	dukkhaṁ, samudayaṁ, nirodhaṁ, maggaṁ.	36	
PA_mn_91:36.6	Seyyathāpi nāma suddhaṁ vatthaṁ apagatakāḷakaṁ sammadeva rajanaṁ paṭiggaṇheyya;	36	
PA_mn_91:36.7	evameva brahmāyussa brāhmaṇassa tasmiṁyeva āsane virajaṁ vītamalaṁ dhammacakkhuṁ udapādi:	36	
PA_mn_91:36.8	“yaṁ kiñci samudayadhammaṁ sabbaṁ taṁ nirodhadhamman”ti.	36	
PA_mn_91:36.9_0	Atha kho brahmāyu brāhmaṇo diṭṭhadhammo pattadhammo viditadhammo pariyogāḷhadhammo	36	
PA_mn_91:36.9_1	tiṇṇavicikiccho vigatakathaṅkatho vesārajjappatto aparappaccayo satthusāsane bhagavantaṁ etadavoca:	36	
PA_mn_91:37.1	“abhikkantaṁ, bho gotama, abhikkantaṁ, bho gotama.	37	
PA_mn_91:37.2_0	Seyyathāpi, bho gotama, nikkujjitaṁ vā ukkujjeyya, paṭicchannaṁ vā vivareyya, mūḷhassa	37	
PA_mn_91:37.2_1	vā maggaṁ ācikkheyya, andhakāre vā telapajjotaṁ dhāreyya ‘cakkhumanto rūpāni dakkhantī’ti;	37	
PA_mn_91:37.2_2	evamevaṁ bhotā gotamena anekapariyāyena dhammo pakāsito.	37	
PA_mn_91:37.3	Esāhaṁ bhavantaṁ gotamaṁ saraṇaṁ gacchāmi dhammañca bhikkhusaṅghañca.	37	
PA_mn_91:37.4	Upāsakaṁ maṁ bhavaṁ gotamo dhāretu ajjatagge pāṇupetaṁ saraṇaṁ gataṁ.	37	
PA_mn_91:37.5	Adhivāsetu ca me bhavaṁ gotamo svātanāya bhattaṁ saddhiṁ bhikkhusaṅghenā”ti.	37	
PA_mn_91:37.6	Adhivāsesi bhagavā tuṇhībhāvena.	37	
PA_mn_91:37.7	Atha kho brahmāyu brāhmaṇo bhagavato adhivāsanaṁ viditvā uṭṭhāyāsanā bhagavantaṁ abhivādetvā padakkhiṇaṁ katvā pakkāmi.	37	
PA_mn_91:38.1	Atha kho brahmāyu brāhmaṇo tassā rattiyā accayena sake nivesane paṇītaṁ khādanīyaṁ bhojanīyaṁ paṭiyādāpetvā bhagavato kālaṁ ārocāpesi:	38	
PA_mn_91:38.2	“kālo, bho gotama, niṭṭhitaṁ bhattan”ti.	38	
PA_mn_91:38.3	Atha kho bhagavā pubbaṇhasamayaṁ nivāsetvā pattacīvaramādāya yena brahmāyussa brāhmaṇassa nivesanaṁ tenupasaṅkami; upasaṅkamitvā paññatte āsane nisīdi saddhiṁ bhikkhusaṅghena.	38	
PA_mn_91:38.4	Atha kho brahmāyu brāhmaṇo sattāhaṁ buddhappamukhaṁ bhikkhusaṅghaṁ paṇītena khādanīyena bhojanīyena sahatthā santappesi sampavāresi.	38	
PA_mn_91:39.1	Atha kho bhagavā tassa sattāhassa accayena videhesu cārikaṁ pakkāmi.	39	
PA_mn_91:39.2	Atha kho brahmāyu brāhmaṇo acirapakkantassa bhagavato kālamakāsi.	39	
PA_mn_91:39.3	Atha kho sambahulā bhikkhū yena bhagavā tenupasaṅkamiṁsu; upasaṅkamitvā bhagavantaṁ abhivādetvā ekamantaṁ nisīdiṁsu. Ekamantaṁ nisinnā kho te bhikkhū bhagavantaṁ etadavocuṁ:	39	
PA_mn_91:39.4	“brahmāyu, bhante, brāhmaṇo kālaṅkato.	39	
PA_mn_91:39.5	Tassa kā gati, ko abhisamparāyo”ti?	39	
PA_mn_91:39.6	“Paṇḍito, bhikkhave, brahmāyu brāhmaṇo paccapādi dhammassānudhammaṁ, na ca maṁ dhammādhikaraṇaṁ vihesesi.	39	
PA_mn_91:39.7	Brahmāyu, bhikkhave, brāhmaṇo pañcannaṁ orambhāgiyānaṁ saṁyojanānaṁ parikkhayā opapātiko hoti, tattha parinibbāyī, anāvattidhammo tasmā lokā”ti.	39	
PA_mn_91:39.8	Idamavoca bhagavā.	39	
PA_mn_91:39.9	Attamanā te bhikkhū bhagavato bhāsitaṁ abhinandunti.	39	
PA_mn_91:39.10	Brahmāyusuttaṁ niṭṭhitaṁ paṭhamaṁ.	39	
