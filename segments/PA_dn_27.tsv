segmentnr	original	folio	analyzed
PA_dn_27:0.1	Dīgha Nikāya 27	0	
PA_dn_27:0.2	Aggaññasutta	0	
PA_dn_27:1.1	Evaṁ me sutaṁ—	1	
PA_dn_27:1.2	ekaṁ samayaṁ bhagavā sāvatthiyaṁ viharati pubbārāme migāramātupāsāde.	1	
PA_dn_27:1.3	Tena kho pana samayena vāseṭṭhabhāradvājā bhikkhūsu parivasanti bhikkhubhāvaṁ ākaṅkhamānā.	1	
PA_dn_27:1.4	Atha kho bhagavā sāyanhasamayaṁ paṭisallānā vuṭṭhito pāsādā orohitvā pāsādapacchāyāyaṁ abbhokāse caṅkamati.	1	
PA_dn_27:2.1	Addasā kho vāseṭṭho bhagavantaṁ sāyanhasamayaṁ paṭisallānā vuṭṭhitaṁ pāsādā orohitvā pāsādapacchāyāyaṁ abbhokāse caṅkamantaṁ.	2	
PA_dn_27:2.2	Disvāna bhāradvājaṁ āmantesi:	2	
PA_dn_27:2.3	“ayaṁ, āvuso bhāradvāja, bhagavā sāyanhasamayaṁ paṭisallānā vuṭṭhito pāsādā orohitvā pāsādapacchāyāyaṁ abbhokāse caṅkamati.	2	
PA_dn_27:2.4	Āyāmāvuso bhāradvāja, yena bhagavā tenupasaṅkamissāma;	2	
PA_dn_27:2.5	appeva nāma labheyyāma bhagavato santikā dhammiṁ kathaṁ savanāyā”ti.	2	
PA_dn_27:2.6	“Evamāvuso”ti kho bhāradvājo vāseṭṭhassa paccassosi.	2	
PA_dn_27:2.7	Atha kho vāseṭṭhabhāradvājā yena bhagavā tenupasaṅkamiṁsu; upasaṅkamitvā bhagavantaṁ abhivādetvā bhagavantaṁ caṅkamantaṁ anucaṅkamiṁsu.	2	
PA_dn_27:3.1	Atha kho bhagavā vāseṭṭhaṁ āmantesi:	3	
PA_dn_27:3.2	“tumhe khvattha, vāseṭṭha, brāhmaṇajaccā brāhmaṇakulīnā brāhmaṇakulā agārasmā anagāriyaṁ pabbajitā, kacci vo, vāseṭṭha, brāhmaṇā na akkosanti na paribhāsantī”ti?	3	
PA_dn_27:3.3	“Taggha no, bhante, brāhmaṇā akkosanti paribhāsanti attarūpāya paribhāsāya paripuṇṇāya, no aparipuṇṇāyā”ti.	3	
PA_dn_27:3.4	“Yathā kathaṁ pana vo, vāseṭṭha, brāhmaṇā akkosanti paribhāsanti attarūpāya paribhāsāya paripuṇṇāya, no aparipuṇṇāyā”ti?	3	
PA_dn_27:3.5	“Brāhmaṇā, bhante, evamāhaṁsu:	3	
PA_dn_27:3.6	‘brāhmaṇova seṭṭho vaṇṇo, hīnā aññe vaṇṇā.	3	
PA_dn_27:3.7	Brāhmaṇova sukko vaṇṇo, kaṇhā aññe vaṇṇā.	3	
PA_dn_27:3.8	Brāhmaṇāva sujjhanti, no abrāhmaṇā.	3	
PA_dn_27:3.9	Brāhmaṇāva brahmuno puttā orasā mukhato jātā brahmajā brahmanimmitā brahmadāyādā.	3	
PA_dn_27:3.10	Te tumhe seṭṭhaṁ vaṇṇaṁ hitvā hīnamattha vaṇṇaṁ ajjhupagatā, yadidaṁ muṇḍake samaṇake ibbhe kaṇhe bandhupādāpacce.	3	
PA_dn_27:3.11	Tayidaṁ na sādhu, tayidaṁ nappatirūpaṁ, yaṁ tumhe seṭṭhaṁ vaṇṇaṁ hitvā hīnamattha vaṇṇaṁ ajjhupagatā yadidaṁ muṇḍake samaṇake ibbhe kaṇhe bandhupādāpacce’ti.	3	
PA_dn_27:3.12	Evaṁ kho no, bhante, brāhmaṇā akkosanti paribhāsanti attarūpāya paribhāsāya paripuṇṇāya, no aparipuṇṇāyā”ti.	3	
PA_dn_27:4.1	“Taggha vo, vāseṭṭha, brāhmaṇā porāṇaṁ assarantā evamāhaṁsu:	4	
PA_dn_27:4.2	‘brāhmaṇova seṭṭho vaṇṇo, hīnā aññe vaṇṇā;	4	
PA_dn_27:4.3	brāhmaṇova sukko vaṇṇo, kaṇhā aññe vaṇṇā;	4	
PA_dn_27:4.4	brāhmaṇāva sujjhanti, no abrāhmaṇā;	4	
PA_dn_27:4.5	brāhmaṇāva brahmuno puttā orasā mukhato jātā brahmajā brahmanimmitā brahmadāyādā’ti.	4	
PA_dn_27:4.6	Dissanti kho pana, vāseṭṭha, brāhmaṇānaṁ brāhmaṇiyo utuniyopi gabbhiniyopi vijāyamānāpi pāyamānāpi.	4	
PA_dn_27:4.7	Te ca brāhmaṇā yonijāva samānā evamāhaṁsu:	4	
PA_dn_27:4.8	‘brāhmaṇova seṭṭho vaṇṇo, hīnā aññe vaṇṇā;	4	
PA_dn_27:4.9	brāhmaṇova sukko vaṇṇo, kaṇhā aññe vaṇṇā;	4	
PA_dn_27:4.10	brāhmaṇāva sujjhanti, no abrāhmaṇā;	4	
PA_dn_27:4.11	brāhmaṇāva brahmuno puttā orasā mukhato jātā brahmajā brahmanimmitā brahmadāyādā’ti.	4	
PA_dn_27:4.12	Te brahmānañceva abbhācikkhanti, musā ca bhāsanti, bahuñca apuññaṁ pasavanti.	4	
PA_dn_27:5.0	1. Catuvaṇṇasuddhi	5	
PA_dn_27:5.1	Cattārome, vāseṭṭha, vaṇṇā—	5	
PA_dn_27:5.2	khattiyā, brāhmaṇā, vessā, suddā.	5	
PA_dn_27:5.3	Khattiyopi kho, vāseṭṭha, idhekacco pāṇātipātī hoti adinnādāyī kāmesumicchācārī musāvādī pisuṇavāco pharusavāco samphappalāpī abhijjhālu byāpannacitto micchādiṭṭhī.	5	
PA_dn_27:5.4_0	Iti kho, vāseṭṭha, yeme dhammā akusalā akusalasaṅkhātā sāvajjā sāvajjasaṅkhātā asevitabbā	5	
PA_dn_27:5.4_1	asevitabbasaṅkhātā naalamariyā naalamariyasaṅkhātā kaṇhā kaṇhavipākā viññugarahitā,	5	
PA_dn_27:5.4_2	khattiyepi te idhekacce sandissanti.	5	
PA_dn_27:5.5	Brāhmaṇopi kho, vāseṭṭha …pe…	5	
PA_dn_27:5.6	vessopi kho, vāseṭṭha …pe…	5	
PA_dn_27:5.7	suddopi kho, vāseṭṭha, idhekacco pāṇātipātī hoti adinnādāyī kāmesumicchācārī musāvādī pisuṇavāco pharusavāco samphappalāpī abhijjhālu byāpannacitto micchādiṭṭhī.	5	
PA_dn_27:5.8	Iti kho, vāseṭṭha, yeme dhammā akusalā akusalasaṅkhātā …pe…	5	
PA_dn_27:5.9	kaṇhā kaṇhavipākā viññugarahitā;	5	
PA_dn_27:5.10	suddepi te idhekacce sandissanti.	5	
PA_dn_27:6.1_0	Khattiyopi kho, vāseṭṭha, idhekacco pāṇātipātā paṭivirato hoti, adinnādānā paṭivirato,	6	
PA_dn_27:6.1_1	kāmesumicchācārā paṭivirato, musāvādā paṭivirato, pisuṇāya vācāya paṭivirato, pharusāya	6	
PA_dn_27:6.1_2	vācāya paṭivirato, samphappalāpā paṭivirato, anabhijjhālu abyāpannacitto, sammādiṭṭhī.	6	
PA_dn_27:6.2_0	Iti kho, vāseṭṭha, yeme dhammā kusalā kusalasaṅkhātā anavajjā anavajjasaṅkhātā sevitabbā	6	
PA_dn_27:6.2_1	sevitabbasaṅkhātā alamariyā alamariyasaṅkhātā sukkā sukkavipākā viññuppasatthā, khattiyepi	6	
PA_dn_27:6.2_2	te idhekacce sandissanti.	6	
PA_dn_27:6.3	Brāhmaṇopi kho, vāseṭṭha …pe…	6	
PA_dn_27:6.4	vessopi kho, vāseṭṭha …pe…	6	
PA_dn_27:6.5	suddopi kho, vāseṭṭha, idhekacco pāṇātipātā paṭivirato hoti …pe…	6	
PA_dn_27:6.6	anabhijjhālu, abyāpannacitto, sammādiṭṭhī.	6	
PA_dn_27:6.7	Iti kho, vāseṭṭha, yeme dhammā kusalā kusalasaṅkhātā anavajjā anavajjasaṅkhātā sevitabbā sevitabbasaṅkhātā alamariyā alamariyasaṅkhātā sukkā sukkavipākā viññuppasatthā;	6	
PA_dn_27:6.8	suddepi te idhekacce sandissanti.	6	
PA_dn_27:7.1	Imesu kho, vāseṭṭha, catūsu vaṇṇesu evaṁ ubhayavokiṇṇesu vattamānesu kaṇhasukkesu dhammesu viññugarahitesu ceva viññuppasatthesu ca yadettha brāhmaṇā evamāhaṁsu:	7	
PA_dn_27:7.2	‘brāhmaṇova seṭṭho vaṇṇo, hīnā aññe vaṇṇā;	7	
PA_dn_27:7.3	brāhmaṇova sukko vaṇṇo, kaṇhā aññe vaṇṇā;	7	
PA_dn_27:7.4	brāhmaṇāva sujjhanti, no abrāhmaṇā;	7	
PA_dn_27:7.5	brāhmaṇāva brahmuno puttā orasā mukhato jātā brahmajā brahmanimmitā brahmadāyādā’ti.	7	
PA_dn_27:7.6	Taṁ tesaṁ viññū nānujānanti.	7	
PA_dn_27:7.7	Taṁ kissa hetu?	7	
PA_dn_27:7.8_0	Imesañhi, vāseṭṭha, catunnaṁ vaṇṇānaṁ yo hoti bhikkhu arahaṁ khīṇāsavo vusitavā katakaraṇīyo	7	
PA_dn_27:7.8_1	ohitabhāro anuppattasadattho parikkhīṇabhavasaṁyojano sammadaññāvimutto, so nesaṁ	7	
PA_dn_27:7.8_2	aggamakkhāyati dhammeneva, no adhammena.	7	
PA_dn_27:7.9	Dhammo hi, vāseṭṭha, seṭṭho janetasmiṁ, diṭṭhe ceva dhamme abhisamparāyañca.	7	
PA_dn_27:7.10	Tadamināpetaṁ, vāseṭṭha, pariyāyena veditabbaṁ, yathā dhammova seṭṭho janetasmiṁ, diṭṭhe ceva dhamme abhisamparāyañca.	7	
PA_dn_27:8.1	Jānāti kho, vāseṭṭha, rājā pasenadi kosalo:	8	
PA_dn_27:8.2	‘samaṇo gotamo anantarā sakyakulā pabbajito’ti.	8	
PA_dn_27:8.3	Sakyā kho pana, vāseṭṭha, rañño pasenadissa kosalassa anuyuttā bhavanti.	8	
PA_dn_27:8.4	Karonti kho, vāseṭṭha, sakyā raññe pasenadimhi kosale nipaccakāraṁ abhivādanaṁ paccuṭṭhānaṁ añjalikammaṁ sāmīcikammaṁ.	8	
PA_dn_27:8.5_0	Iti kho, vāseṭṭha, yaṁ karonti sakyā raññe pasenadimhi kosale nipaccakāraṁ abhivādanaṁ	8	
PA_dn_27:8.5_1	paccuṭṭhānaṁ añjalikammaṁ sāmīcikammaṁ, karoti taṁ rājā pasenadi kosalo tathāgate	8	
PA_dn_27:8.5_2	nipaccakāraṁ abhivādanaṁ paccuṭṭhānaṁ añjalikammaṁ sāmīcikammaṁ, na naṁ ‘sujāto samaṇo	8	
PA_dn_27:8.5_3	gotamo, dujjātohamasmi.	8	
PA_dn_27:8.6	Balavā samaṇo gotamo, dubbalohamasmi.	8	
PA_dn_27:8.7	Pāsādiko samaṇo gotamo, dubbaṇṇohamasmi.	8	
PA_dn_27:8.8	Mahesakkho samaṇo gotamo, appesakkhohamasmī’ti.	8	
PA_dn_27:8.9_0	Atha kho naṁ dhammaṁyeva sakkaronto dhammaṁ garuṁ karonto dhammaṁ mānento dhammaṁ	8	
PA_dn_27:8.9_1	pūjento dhammaṁ apacāyamāno evaṁ rājā pasenadi kosalo tathāgate nipaccakāraṁ karoti,	8	
PA_dn_27:8.9_2	abhivādanaṁ paccuṭṭhānaṁ añjalikammaṁ sāmīcikammaṁ.	8	
PA_dn_27:8.10	Imināpi kho etaṁ, vāseṭṭha, pariyāyena veditabbaṁ, yathā dhammova seṭṭho janetasmiṁ, diṭṭhe ceva dhamme abhisamparāyañca.	8	
PA_dn_27:9.1	Tumhe khvattha, vāseṭṭha, nānājaccā nānānāmā nānāgottā nānākulā agārasmā anagāriyaṁ pabbajitā.	9	
PA_dn_27:9.2	‘Ke tumhe’ti—puṭṭhā samānā ‘samaṇā sakyaputtiyāmhā’ti—paṭijānātha.	9	
PA_dn_27:9.3_0	Yassa kho panassa, vāseṭṭha, tathāgate saddhā niviṭṭhā mūlajātā patiṭṭhitā daḷhā	9	
PA_dn_27:9.3_1	asaṁhāriyā samaṇena vā brāhmaṇena vā devena vā mārena vā brahmunā vā kenaci vā lokasmiṁ,	9	
PA_dn_27:9.3_2	tassetaṁ kallaṁ vacanāya:	9	
PA_dn_27:9.4	‘bhagavatomhi putto oraso mukhato jāto dhammajo dhammanimmito dhammadāyādo’ti.	9	
PA_dn_27:9.5	Taṁ kissa hetu?	9	
PA_dn_27:9.6	Tathāgatassa hetaṁ, vāseṭṭha, adhivacanaṁ ‘dhammakāyo’ itipi, ‘brahmakāyo’ itipi, ‘dhammabhūto’ itipi, ‘brahmabhūto’ itipi.	9	
PA_dn_27:10.1	Hoti kho so, vāseṭṭha, samayo yaṁ kadāci karahaci dīghassa addhuno accayena ayaṁ loko saṁvaṭṭati.	10	
PA_dn_27:10.2	Saṁvaṭṭamāne loke yebhuyyena sattā ābhassarasaṁvattanikā honti.	10	
PA_dn_27:10.3	Te tattha honti manomayā pītibhakkhā sayaṁpabhā antalikkhacarā subhaṭṭhāyino ciraṁ dīghamaddhānaṁ tiṭṭhanti.	10	
PA_dn_27:10.4	Hoti kho so, vāseṭṭha, samayo yaṁ kadāci karahaci dīghassa addhuno accayena ayaṁ loko vivaṭṭati.	10	
PA_dn_27:10.5	Vivaṭṭamāne loke yebhuyyena sattā ābhassarakāyā cavitvā itthattaṁ āgacchanti.	10	
PA_dn_27:10.6	Tedha honti manomayā pītibhakkhā sayaṁpabhā antalikkhacarā subhaṭṭhāyino ciraṁ dīghamaddhānaṁ tiṭṭhanti.	10	
PA_dn_27:11.0	2. Rasapathavipātubhāva	11	
PA_dn_27:11.1	Ekodakībhūtaṁ kho pana, vāseṭṭha, tena samayena hoti andhakāro andhakāratimisā.	11	
PA_dn_27:11.2_0	Na candimasūriyā paññāyanti, na nakkhattāni tārakarūpāni paññāyanti, na rattindivā	11	
PA_dn_27:11.2_1	paññāyanti, na māsaḍḍhamāsā paññāyanti, na utusaṁvaccharā paññāyanti, na itthipumā	11	
PA_dn_27:11.2_2	paññāyanti, sattā sattātveva saṅkhyaṁ gacchanti.	11	
PA_dn_27:11.3	Atha kho tesaṁ, vāseṭṭha, sattānaṁ kadāci karahaci dīghassa addhuno accayena rasapathavī udakasmiṁ samatani;	11	
PA_dn_27:11.4	seyyathāpi nāma payaso tattassa nibbāyamānassa upari santānakaṁ hoti;	11	
PA_dn_27:11.5	evameva pāturahosi.	11	
PA_dn_27:11.6	Sā ahosi vaṇṇasampannā gandhasampannā rasasampannā, seyyathāpi nāma sampannaṁ vā sappi sampannaṁ vā navanītaṁ evaṁvaṇṇā ahosi.	11	
PA_dn_27:11.7	Seyyathāpi nāma khuddamadhuṁ aneḷakaṁ;	11	
PA_dn_27:11.8	evamassādā ahosi.	11	
PA_dn_27:11.9	Atha kho, vāseṭṭha, aññataro satto lolajātiko:	11	
PA_dn_27:11.10	‘ambho, kimevidaṁ bhavissatī’ti rasapathaviṁ aṅguliyā sāyi.	11	
PA_dn_27:11.11	Tassa rasapathaviṁ aṅguliyā sāyato acchādesi, taṇhā cassa okkami.	11	
PA_dn_27:11.12	Aññepi kho, vāseṭṭha, sattā tassa sattassa diṭṭhānugatiṁ āpajjamānā rasapathaviṁ aṅguliyā sāyiṁsu.	11	
PA_dn_27:11.13	Tesaṁ rasapathaviṁ aṅguliyā sāyataṁ acchādesi, taṇhā ca tesaṁ okkami.	11	
PA_dn_27:12.0	3. Candimasūriyādipātubhāva	12	
PA_dn_27:12.1	Atha kho te, vāseṭṭha, sattā rasapathaviṁ hatthehi āluppakārakaṁ upakkamiṁsu paribhuñjituṁ.	12	
PA_dn_27:12.2	Yato kho te, vāseṭṭha, sattā rasapathaviṁ hatthehi āluppakārakaṁ upakkamiṁsu paribhuñjituṁ.	12	
PA_dn_27:12.3	Atha tesaṁ sattānaṁ sayaṁpabhā antaradhāyi.	12	
PA_dn_27:12.4	Sayaṁpabhāya antarahitāya candimasūriyā pāturahesuṁ.	12	
PA_dn_27:12.5	Candimasūriyesu pātubhūtesu nakkhattāni tārakarūpāni pāturahesuṁ.	12	
PA_dn_27:12.6	Nakkhattesu tārakarūpesu pātubhūtesu rattindivā paññāyiṁsu.	12	
PA_dn_27:12.7	Rattindivesu paññāyamānesu māsaḍḍhamāsā paññāyiṁsu.	12	
PA_dn_27:12.8	Māsaḍḍhamāsesu paññāyamānesu utusaṁvaccharā paññāyiṁsu.	12	
PA_dn_27:12.9	Ettāvatā kho, vāseṭṭha, ayaṁ loko puna vivaṭṭo hoti.	12	
PA_dn_27:13.1	Atha kho te, vāseṭṭha, sattā rasapathaviṁ paribhuñjantā tambhakkhā tadāhārā ciraṁ dīghamaddhānaṁ aṭṭhaṁsu.	13	
PA_dn_27:13.2_0	Yathā yathā kho te, vāseṭṭha, sattā rasapathaviṁ paribhuñjantā tambhakkhā tadāhārā	13	
PA_dn_27:13.2_1	ciraṁ dīghamaddhānaṁ aṭṭhaṁsu tathā tathā tesaṁ sattānaṁ rasapathaviṁ paribhuñjantānaṁ	13	
PA_dn_27:13.2_2	kharattañceva kāyasmiṁ okkami, vaṇṇavevaṇṇatā ca paññāyittha.	13	
PA_dn_27:13.3	Ekidaṁ sattā vaṇṇavanto honti, ekidaṁ sattā dubbaṇṇā.	13	
PA_dn_27:13.4	Tattha ye te sattā vaṇṇavanto, te dubbaṇṇe satte atimaññanti:	13	
PA_dn_27:13.5	‘mayametehi vaṇṇavantatarā, amhehete dubbaṇṇatarā’ti.	13	
PA_dn_27:13.6	Tesaṁ vaṇṇātimānapaccayā mānātimānajātikānaṁ rasapathavī antaradhāyi.	13	
PA_dn_27:13.7	Rasāya pathaviyā antarahitāya sannipatiṁsu.	13	
PA_dn_27:13.8	Sannipatitvā anutthuniṁsu:	13	
PA_dn_27:13.9	‘aho rasaṁ, aho rasan’ti.	13	
PA_dn_27:13.10	Tadetarahipi manussā kañcideva surasaṁ labhitvā evamāhaṁsu:	13	
PA_dn_27:13.11	‘aho rasaṁ, aho rasan’ti.	13	
PA_dn_27:13.12	Tadeva porāṇaṁ aggaññaṁ akkharaṁ anusaranti, na tvevassa atthaṁ ājānanti.	13	
PA_dn_27:14.0	4. Bhūmipappaṭakapātubhāva	14	
PA_dn_27:14.1	Atha kho tesaṁ, vāseṭṭha, sattānaṁ rasāya pathaviyā antarahitāya bhūmipappaṭako pāturahosi.	14	
PA_dn_27:14.2	Seyyathāpi nāma ahicchattako; evameva pāturahosi.	14	
PA_dn_27:14.3	So ahosi vaṇṇasampanno gandhasampanno rasasampanno, seyyathāpi nāma sampannaṁ vā sappi sampannaṁ vā navanītaṁ evaṁvaṇṇo ahosi.	14	
PA_dn_27:14.4	Seyyathāpi nāma khuddamadhuṁ aneḷakaṁ; evamassādo ahosi.	14	
PA_dn_27:14.5	Atha kho te, vāseṭṭha, sattā bhūmipappaṭakaṁ upakkamiṁsu paribhuñjituṁ.	14	
PA_dn_27:14.6	Te taṁ paribhuñjantā tambhakkhā tadāhārā ciraṁ dīghamaddhānaṁ aṭṭhaṁsu.	14	
PA_dn_27:14.7_0	Yathā yathā kho te, vāseṭṭha, sattā bhūmipappaṭakaṁ paribhuñjantā tambhakkhā tadāhārā	14	
PA_dn_27:14.7_1	ciraṁ dīghamaddhānaṁ aṭṭhaṁsu tathā tathā tesaṁ sattānaṁ bhiyyoso mattāya kharattañceva	14	
PA_dn_27:14.7_2	kāyasmiṁ okkami, vaṇṇavevaṇṇatā ca paññāyittha.	14	
PA_dn_27:14.8	Ekidaṁ sattā vaṇṇavanto honti, ekidaṁ sattā dubbaṇṇā.	14	
PA_dn_27:14.9	Tattha ye te sattā vaṇṇavanto, te dubbaṇṇe satte atimaññanti:	14	
PA_dn_27:14.10	‘mayametehi vaṇṇavantatarā, amhehete dubbaṇṇatarā’ti.	14	
PA_dn_27:14.11	Tesaṁ vaṇṇātimānapaccayā mānātimānajātikānaṁ bhūmipappaṭako antaradhāyi.	14	
PA_dn_27:14.12.0	5. Padālatāpātubhāva	14	
PA_dn_27:14.13	Bhūmipappaṭake antarahite padālatā pāturahosi, seyyathāpi nāma kalambukā; evameva pāturahosi.	14	
PA_dn_27:14.14	Sā ahosi vaṇṇasampannā gandhasampannā rasasampannā, seyyathāpi nāma sampannaṁ vā sappi sampannaṁ vā navanītaṁ evaṁvaṇṇā ahosi.	14	
PA_dn_27:14.15	Seyyathāpi nāma khuddamadhuṁ aneḷakaṁ; evamassādā ahosi.	14	
PA_dn_27:15.1	Atha kho te, vāseṭṭha, sattā padālataṁ upakkamiṁsu paribhuñjituṁ.	15	
PA_dn_27:15.2	Te taṁ paribhuñjantā tambhakkhā tadāhārā ciraṁ dīghamaddhānaṁ aṭṭhaṁsu.	15	
PA_dn_27:15.3_0	Yathā yathā kho te, vāseṭṭha, sattā padālataṁ paribhuñjantā tambhakkhā tadāhārā ciraṁ	15	
PA_dn_27:15.3_1	dīghamaddhānaṁ aṭṭhaṁsu tathā tathā tesaṁ sattānaṁ bhiyyoso mattāya kharattañceva	15	
PA_dn_27:15.3_2	kāyasmiṁ okkami, vaṇṇavevaṇṇatā ca paññāyittha.	15	
PA_dn_27:15.4	Ekidaṁ sattā vaṇṇavanto honti, ekidaṁ sattā dubbaṇṇā.	15	
PA_dn_27:15.5	Tattha ye te sattā vaṇṇavanto, te dubbaṇṇe satte atimaññanti:	15	
PA_dn_27:15.6	‘mayametehi vaṇṇavantatarā, amhehete dubbaṇṇatarā’ti.	15	
PA_dn_27:15.7	Tesaṁ vaṇṇātimānapaccayā mānātimānajātikānaṁ padālatā antaradhāyi.	15	
PA_dn_27:15.8	Padālatāya antarahitāya sannipatiṁsu. Sannipatitvā anutthuniṁsu:	15	
PA_dn_27:15.9	‘ahu vata no, ahāyi vata no padālatā’ti.	15	
PA_dn_27:15.10	Tadetarahipi manussā kenaci dukkhadhammena phuṭṭhā evamāhaṁsu:	15	
PA_dn_27:15.11	‘ahu vata no, ahāyi vata no’ti.	15	
PA_dn_27:15.12	Tadeva porāṇaṁ aggaññaṁ akkharaṁ anusaranti, na tvevassa atthaṁ ājānanti.	15	
PA_dn_27:16.0	6. Akaṭṭhapākasālipātubhāva	16	
PA_dn_27:16.1	Atha kho tesaṁ, vāseṭṭha, sattānaṁ padālatāya antarahitāya akaṭṭhapāko sāli pāturahosi akaṇo athuso suddho sugandho taṇḍulapphalo.	16	
PA_dn_27:16.2	Yaṁ taṁ sāyaṁ sāyamāsāya āharanti, pāto taṁ hoti pakkaṁ paṭivirūḷhaṁ.	16	
PA_dn_27:16.3	Yaṁ taṁ pāto pātarāsāya āharanti, sāyaṁ taṁ hoti pakkaṁ paṭivirūḷhaṁ;	16	
PA_dn_27:16.4	nāpadānaṁ paññāyati.	16	
PA_dn_27:16.5	Atha kho te, vāseṭṭha, sattā akaṭṭhapākaṁ sāliṁ paribhuñjantā tambhakkhā tadāhārā ciraṁ dīghamaddhānaṁ aṭṭhaṁsu.	16	
PA_dn_27:16.6.0	7. Itthipurisaliṅgapātubhāva	16	
PA_dn_27:16.7_0	Yathā yathā kho te, vāseṭṭha, sattā akaṭṭhapākaṁ sāliṁ paribhuñjantā tambhakkhā tadāhārā	16	
PA_dn_27:16.7_1	ciraṁ dīghamaddhānaṁ aṭṭhaṁsu tathā tathā tesaṁ sattānaṁ bhiyyoso mattāya kharattañceva	16	
PA_dn_27:16.7_2	kāyasmiṁ okkami, vaṇṇavevaṇṇatā ca paññāyittha, itthiyā ca itthiliṅgaṁ pāturahosi	16	
PA_dn_27:16.7_3	purisassa ca purisaliṅgaṁ.	16	
PA_dn_27:16.8	Itthī ca purisaṁ ativelaṁ upanijjhāyati puriso ca itthiṁ.	16	
PA_dn_27:16.9	Tesaṁ ativelaṁ aññamaññaṁ upanijjhāyataṁ sārāgo udapādi, pariḷāho kāyasmiṁ okkami.	16	
PA_dn_27:16.10	Te pariḷāhapaccayā methunaṁ dhammaṁ paṭiseviṁsu.	16	
PA_dn_27:16.11	Ye kho pana te, vāseṭṭha, tena samayena sattā passanti methunaṁ dhammaṁ paṭisevante, aññe paṁsuṁ khipanti, aññe seṭṭhiṁ khipanti, aññe gomayaṁ khipanti:	16	
PA_dn_27:16.12	‘nassa asuci, nassa asucī’ti.	16	
PA_dn_27:16.13	‘Kathañhi nāma satto sattassa evarūpaṁ karissatī’ti.	16	
PA_dn_27:16.14	Tadetarahipi manussā ekaccesu janapadesu vadhuyā nibbuyhamānāya aññe paṁsuṁ khipanti, aññe seṭṭhiṁ khipanti, aññe gomayaṁ khipanti.	16	
PA_dn_27:16.15	Tadeva porāṇaṁ aggaññaṁ akkharaṁ anusaranti, na tvevassa atthaṁ ājānanti.	16	
PA_dn_27:17.0	8. Methunadhammasamācāra	17	
PA_dn_27:17.1	Adhammasammataṁ kho pana, vāseṭṭha, tena samayena hoti, tadetarahi dhammasammataṁ.	17	
PA_dn_27:17.2	Ye kho pana, vāseṭṭha, tena samayena sattā methunaṁ dhammaṁ paṭisevanti, te māsampi dvemāsampi na labhanti gāmaṁ vā nigamaṁ vā pavisituṁ.	17	
PA_dn_27:17.3	Yato kho te, vāseṭṭha, sattā tasmiṁ asaddhamme ativelaṁ pātabyataṁ āpajjiṁsu.	17	
PA_dn_27:17.4	Atha agārāni upakkamiṁsu kātuṁ tasseva asaddhammassa paṭicchādanatthaṁ.	17	
PA_dn_27:17.5	Atha kho, vāseṭṭha, aññatarassa sattassa alasajātikassa etadahosi:	17	
PA_dn_27:17.6	‘ambho, kimevāhaṁ vihaññāmi sāliṁ āharanto sāyaṁ sāyamāsāya pāto pātarāsāya.	17	
PA_dn_27:17.7	Yannūnāhaṁ sāliṁ āhareyyaṁ sakideva sāyapātarāsāyā’ti.	17	
PA_dn_27:17.8	Atha kho so, vāseṭṭha, satto sāliṁ āhāsi sakideva sāyapātarāsāya.	17	
PA_dn_27:17.9	Atha kho, vāseṭṭha, aññataro satto yena so satto tenupasaṅkami; upasaṅkamitvā taṁ sattaṁ etadavoca:	17	
PA_dn_27:17.10	‘ehi, bho satta, sālāhāraṁ gamissāmā’ti.	17	
PA_dn_27:17.11	‘Alaṁ, bho satta, āhato me sāli sakideva sāyapātarāsāyā’ti.	17	
PA_dn_27:17.12	Atha kho so, vāseṭṭha, satto tassa sattassa diṭṭhānugatiṁ āpajjamāno sāliṁ āhāsi sakideva dvīhāya. ‘Evampi kira, bho, sādhū’ti.	17	
PA_dn_27:17.13	Atha kho, vāseṭṭha, aññataro satto yena so satto tenupasaṅkami; upasaṅkamitvā taṁ sattaṁ etadavoca:	17	
PA_dn_27:17.14	‘ehi, bho satta, sālāhāraṁ gamissāmā’ti.	17	
PA_dn_27:17.15	‘Alaṁ, bho satta, āhato me sāli sakideva dvīhāyā’ti.	17	
PA_dn_27:17.16	Atha kho so, vāseṭṭha, satto tassa sattassa diṭṭhānugatiṁ āpajjamāno sāliṁ āhāsi sakideva catūhāya, ‘evampi kira, bho, sādhū’ti.	17	
PA_dn_27:17.17	Atha kho, vāseṭṭha, aññataro satto yena so satto tenupasaṅkami; upasaṅkamitvā taṁ sattaṁ etadavoca:	17	
PA_dn_27:17.18	‘ehi, bho satta, sālāhāraṁ gamissāmā’ti.	17	
PA_dn_27:17.19	‘Alaṁ, bho satta, āhato me sāli sakideva catūhāyā’ti.	17	
PA_dn_27:17.20	Atha kho so, vāseṭṭha, satto tassa sattassa diṭṭhānugatiṁ āpajjamāno sāliṁ āhāsi sakideva aṭṭhāhāya, ‘evampi kira, bho, sādhū’ti.	17	
PA_dn_27:17.21	Yato kho te, vāseṭṭha, sattā sannidhikārakaṁ sāliṁ upakkamiṁsu paribhuñjituṁ.	17	
PA_dn_27:17.22	Atha kaṇopi taṇḍulaṁ pariyonandhi, thusopi taṇḍulaṁ pariyonandhi;	17	
PA_dn_27:17.23	lūnampi nappaṭivirūḷhaṁ, apadānaṁ paññāyittha, saṇḍasaṇḍā sālayo aṭṭhaṁsu.	17	
PA_dn_27:18.0	9. Sālivibhāga	18	
PA_dn_27:18.1	Atha kho te, vāseṭṭha, sattā sannipatiṁsu, sannipatitvā anutthuniṁsu:	18	
PA_dn_27:18.2	‘pāpakā vata, bho, dhammā sattesu pātubhūtā.	18	
PA_dn_27:18.3	Mayañhi pubbe manomayā ahumhā pītibhakkhā sayaṁpabhā antalikkhacarā subhaṭṭhāyino, ciraṁ dīghamaddhānaṁ aṭṭhamhā.	18	
PA_dn_27:18.4	Tesaṁ no amhākaṁ kadāci karahaci dīghassa addhuno accayena rasapathavī udakasmiṁ samatani.	18	
PA_dn_27:18.5	Sā ahosi vaṇṇasampannā gandhasampannā rasasampannā.	18	
PA_dn_27:18.6	Te mayaṁ rasapathaviṁ hatthehi āluppakārakaṁ upakkamimha paribhuñjituṁ, tesaṁ no rasapathaviṁ hatthehi āluppakārakaṁ upakkamataṁ paribhuñjituṁ sayaṁpabhā antaradhāyi.	18	
PA_dn_27:18.7_0	Sayaṁpabhāya antarahitāya candimasūriyā pāturahesuṁ, candimasūriyesu pātubhūtesu	18	
PA_dn_27:18.7_1	nakkhattāni tārakarūpāni pāturahesuṁ, nakkhattesu tārakarūpesu pātubhūtesu rattindivā	18	
PA_dn_27:18.7_2	paññāyiṁsu, rattindivesu paññāyamānesu māsaḍḍhamāsā paññāyiṁsu.	18	
PA_dn_27:18.8	Māsaḍḍhamāsesu paññāyamānesu utusaṁvaccharā paññāyiṁsu.	18	
PA_dn_27:18.9	Te mayaṁ rasapathaviṁ paribhuñjantā tambhakkhā tadāhārā ciraṁ dīghamaddhānaṁ aṭṭhamhā.	18	
PA_dn_27:18.10	Tesaṁ no pāpakānaṁyeva akusalānaṁ dhammānaṁ pātubhāvā rasapathavī antaradhāyi.	18	
PA_dn_27:18.11	Rasapathaviyā antarahitāya bhūmipappaṭako pāturahosi.	18	
PA_dn_27:18.12	So ahosi vaṇṇasampanno gandhasampanno rasasampanno.	18	
PA_dn_27:18.13	Te mayaṁ bhūmipappaṭakaṁ upakkamimha paribhuñjituṁ.	18	
PA_dn_27:18.14	Te mayaṁ taṁ paribhuñjantā tambhakkhā tadāhārā ciraṁ dīghamaddhānaṁ aṭṭhamhā.	18	
PA_dn_27:18.15	Tesaṁ no pāpakānaṁyeva akusalānaṁ dhammānaṁ pātubhāvā bhūmipappaṭako antaradhāyi.	18	
PA_dn_27:18.16	Bhūmipappaṭake antarahite padālatā pāturahosi.	18	
PA_dn_27:18.17	Sā ahosi vaṇṇasampannā gandhasampannā rasasampannā.	18	
PA_dn_27:18.18	Te mayaṁ padālataṁ upakkamimha paribhuñjituṁ.	18	
PA_dn_27:18.19	Te mayaṁ taṁ paribhuñjantā tambhakkhā tadāhārā ciraṁ dīghamaddhānaṁ aṭṭhamhā.	18	
PA_dn_27:18.20	Tesaṁ no pāpakānaṁyeva akusalānaṁ dhammānaṁ pātubhāvā padālatā antaradhāyi.	18	
PA_dn_27:18.21	Padālatāya antarahitāya akaṭṭhapāko sāli pāturahosi akaṇo athuso suddho sugandho taṇḍulapphalo.	18	
PA_dn_27:18.22	Yaṁ taṁ sāyaṁ sāyamāsāya āharāma, pāto taṁ hoti pakkaṁ paṭivirūḷhaṁ.	18	
PA_dn_27:18.23	Yaṁ taṁ pāto pātarāsāya āharāma, sāyaṁ taṁ hoti pakkaṁ paṭivirūḷhaṁ.	18	
PA_dn_27:18.24	Nāpadānaṁ paññāyittha.	18	
PA_dn_27:18.25	Te mayaṁ akaṭṭhapākaṁ sāliṁ paribhuñjantā tambhakkhā tadāhārā ciraṁ dīghamaddhānaṁ aṭṭhamhā.	18	
PA_dn_27:18.26_0	Tesaṁ no pāpakānaṁyeva akusalānaṁ dhammānaṁ pātubhāvā kaṇopi taṇḍulaṁ pariyonandhi,	18	
PA_dn_27:18.26_1	thusopi taṇḍulaṁ pariyonandhi, lūnampi nappaṭivirūḷhaṁ, apadānaṁ paññāyittha, saṇḍasaṇḍā sālayo ṭhitā.	18	
PA_dn_27:18.27	Yannūna mayaṁ sāliṁ vibhajeyyāma, mariyādaṁ ṭhapeyyāmā’ti.	18	
PA_dn_27:18.28	Atha kho te, vāseṭṭha, sattā sāliṁ vibhajiṁsu, mariyādaṁ ṭhapesuṁ.	18	
PA_dn_27:19.1	Atha kho, vāseṭṭha, aññataro satto lolajātiko sakaṁ bhāgaṁ parirakkhanto aññataraṁ bhāgaṁ adinnaṁ ādiyitvā paribhuñji.	19	
PA_dn_27:19.2	Tamenaṁ aggahesuṁ, gahetvā etadavocuṁ:	19	
PA_dn_27:19.3	‘pāpakaṁ vata, bho satta, karosi, yatra hi nāma sakaṁ bhāgaṁ parirakkhanto aññataraṁ bhāgaṁ adinnaṁ ādiyitvā paribhuñjasi.	19	
PA_dn_27:19.4	Māssu, bho satta, punapi evarūpamakāsī’ti.	19	
PA_dn_27:19.5	‘Evaṁ, bho’ti kho, vāseṭṭha, so satto tesaṁ sattānaṁ paccassosi.	19	
PA_dn_27:19.6	Dutiyampi kho, vāseṭṭha, so satto …pe…	19	
PA_dn_27:19.7	tatiyampi kho, vāseṭṭha, so satto sakaṁ bhāgaṁ parirakkhanto aññataraṁ bhāgaṁ adinnaṁ ādiyitvā paribhuñji.	19	
PA_dn_27:19.8	Tamenaṁ aggahesuṁ, gahetvā etadavocuṁ:	19	
PA_dn_27:19.9	‘pāpakaṁ vata, bho satta, karosi, yatra hi nāma sakaṁ bhāgaṁ parirakkhanto aññataraṁ bhāgaṁ adinnaṁ ādiyitvā paribhuñjasi.	19	
PA_dn_27:19.10	Māssu, bho satta, punapi evarūpamakāsī’ti.	19	
PA_dn_27:19.11	Aññe pāṇinā pahariṁsu, aññe leḍḍunā pahariṁsu, aññe daṇḍena pahariṁsu.	19	
PA_dn_27:19.12	Tadagge kho, vāseṭṭha, adinnādānaṁ paññāyati, garahā paññāyati, musāvādo paññāyati, daṇḍādānaṁ paññāyati.	19	
PA_dn_27:20.0	10. Mahāsammatarājā	20	
PA_dn_27:20.1	Atha kho te, vāseṭṭha, sattā sannipatiṁsu, sannipatitvā anutthuniṁsu:	20	
PA_dn_27:20.2	‘pāpakā vata bho dhammā sattesu pātubhūtā, yatra hi nāma adinnādānaṁ paññāyissati, garahā paññāyissati, musāvādo paññāyissati, daṇḍādānaṁ paññāyissati.	20	
PA_dn_27:20.3	Yannūna mayaṁ ekaṁ sattaṁ sammanneyyāma, yo no sammā khīyitabbaṁ khīyeyya, sammā garahitabbaṁ garaheyya, sammā pabbājetabbaṁ pabbājeyya.	20	
PA_dn_27:20.4	Mayaṁ panassa sālīnaṁ bhāgaṁ anuppadassāmā’ti.	20	
PA_dn_27:20.5	Atha kho te, vāseṭṭha, sattā yo nesaṁ satto abhirūpataro ca dassanīyataro ca pāsādikataro ca mahesakkhataro ca taṁ sattaṁ upasaṅkamitvā etadavocuṁ:	20	
PA_dn_27:20.6	‘ehi, bho satta, sammā khīyitabbaṁ khīya, sammā garahitabbaṁ garaha, sammā pabbājetabbaṁ pabbājehi.	20	
PA_dn_27:20.7	Mayaṁ pana te sālīnaṁ bhāgaṁ anuppadassāmā’ti.	20	
PA_dn_27:20.8	‘Evaṁ, bho’ti kho, vāseṭṭha, so satto tesaṁ sattānaṁ paṭissuṇitvā sammā khīyitabbaṁ khīyi, sammā garahitabbaṁ garahi, sammā pabbājetabbaṁ pabbājesi.	20	
PA_dn_27:20.9	Te panassa sālīnaṁ bhāgaṁ anuppadaṁsu.	20	
PA_dn_27:21.1	Mahājanasammatoti kho, vāseṭṭha, ‘mahāsammato, mahāsammato’ tveva paṭhamaṁ akkharaṁ upanibbattaṁ.	21	
PA_dn_27:21.2	Khettānaṁ adhipatīti kho, vāseṭṭha, ‘khattiyo, khattiyo’ tveva dutiyaṁ akkharaṁ upanibbattaṁ.	21	
PA_dn_27:21.3	Dhammena pare rañjetīti kho, vāseṭṭha, ‘rājā, rājā’ tveva tatiyaṁ akkharaṁ upanibbattaṁ.	21	
PA_dn_27:21.4_0	Iti kho, vāseṭṭha, evametassa khattiyamaṇḍalassa porāṇena aggaññena akkharena abhinibbatti	21	
PA_dn_27:21.4_1	ahosi tesaṁyeva sattānaṁ, anaññesaṁ. Sadisānaṁyeva, no asadisānaṁ. Dhammeneva, no adhammena.	21	
PA_dn_27:21.5	Dhammo hi, vāseṭṭha, seṭṭho janetasmiṁ diṭṭhe ceva dhamme abhisamparāyañca.	21	
PA_dn_27:22.0	11. Brāhmaṇamaṇḍala	22	
PA_dn_27:22.1	Atha kho tesaṁ, vāseṭṭha, sattānaṁyeva ekaccānaṁ etadahosi:	22	
PA_dn_27:22.2	‘pāpakā vata, bho, dhammā sattesu pātubhūtā, yatra hi nāma adinnādānaṁ paññāyissati, garahā paññāyissati, musāvādo paññāyissati, daṇḍādānaṁ paññāyissati, pabbājanaṁ paññāyissati.	22	
PA_dn_27:22.3	Yannūna mayaṁ pāpake akusale dhamme vāheyyāmā’ti.	22	
PA_dn_27:22.4	Te pāpake akusale dhamme vāhesuṁ.	22	
PA_dn_27:22.5	Pāpake akusale dhamme vāhentīti kho, vāseṭṭha, ‘brāhmaṇā, brāhmaṇā’ tveva paṭhamaṁ akkharaṁ upanibbattaṁ.	22	
PA_dn_27:22.6	Te araññāyatane paṇṇakuṭiyo karitvā paṇṇakuṭīsu jhāyanti vītaṅgārā vītadhūmā pannamusalā sāyaṁ sāyamāsāya pāto pātarāsāya gāmanigamarājadhāniyo osaranti ghāsamesamānā.	22	
PA_dn_27:22.7	Te ghāsaṁ paṭilabhitvā punadeva araññāyatane paṇṇakuṭīsu jhāyanti.	22	
PA_dn_27:22.8	Tamenaṁ manussā disvā evamāhaṁsu:	22	
PA_dn_27:22.9_0	‘ime kho, bho, sattā araññāyatane paṇṇakuṭiyo karitvā paṇṇakuṭīsu jhāyanti, vītaṅgārā	22	
PA_dn_27:22.9_1	vītadhūmā pannamusalā sāyaṁ sāyamāsāya pāto pātarāsāya gāmanigamarājadhāniyo osaranti ghāsamesamānā.	22	
PA_dn_27:22.10	Te ghāsaṁ paṭilabhitvā punadeva araññāyatane paṇṇakuṭīsu jhāyantī’ti,	22	
PA_dn_27:22.11	jhāyantīti kho, vāseṭṭha, ‘jhāyakā, jhāyakā’ tveva dutiyaṁ akkharaṁ upanibbattaṁ.	22	
PA_dn_27:23.1	Tesaṁyeva kho, vāseṭṭha, sattānaṁ ekacce sattā araññāyatane paṇṇakuṭīsu taṁ jhānaṁ anabhisambhuṇamānā gāmasāmantaṁ nigamasāmantaṁ osaritvā ganthe karontā acchanti.	23	
PA_dn_27:23.2	Tamenaṁ manussā disvā evamāhaṁsu:	23	
PA_dn_27:23.3	‘ime kho, bho, sattā araññāyatane paṇṇakuṭīsu taṁ jhānaṁ anabhisambhuṇamānā gāmasāmantaṁ nigamasāmantaṁ osaritvā ganthe karontā acchanti, na dānime jhāyantī’ti.	23	
PA_dn_27:23.4	Na dānime jhāyantīti kho, vāseṭṭha, ‘ajjhāyakā, ajjhāyakā’ tveva tatiyaṁ akkharaṁ upanibbattaṁ.	23	
PA_dn_27:23.5	Hīnasammataṁ kho pana, vāseṭṭha, tena samayena hoti, tadetarahi seṭṭhasammataṁ.	23	
PA_dn_27:23.6	Iti kho, vāseṭṭha, evametassa brāhmaṇamaṇḍalassa porāṇena aggaññena akkharena abhinibbatti ahosi tesaṁyeva sattānaṁ, anaññesaṁ sadisānaṁyeva no asadisānaṁ dhammeneva, no adhammena.	23	
PA_dn_27:23.7	Dhammo hi, vāseṭṭha, seṭṭho janetasmiṁ diṭṭhe ceva dhamme abhisamparāyañca.	23	
PA_dn_27:24.0	12. Vessamaṇḍala	24	
PA_dn_27:24.1	Tesaṁyeva kho, vāseṭṭha, sattānaṁ ekacce sattā methunaṁ dhammaṁ samādāya visukammante payojesuṁ.	24	
PA_dn_27:24.2	Methunaṁ dhammaṁ samādāya visukammante payojentīti kho, vāseṭṭha, ‘vessā, vessā’ tveva akkharaṁ upanibbattaṁ.	24	
PA_dn_27:24.3	Iti kho, vāseṭṭha, evametassa vessamaṇḍalassa porāṇena aggaññena akkharena abhinibbatti ahosi tesaññeva sattānaṁ anaññesaṁ sadisānaṁyeva, no asadisānaṁ, dhammeneva no adhammena.	24	
PA_dn_27:24.4	Dhammo hi, vāseṭṭha, seṭṭho janetasmiṁ diṭṭhe ceva dhamme abhisamparāyañca.	24	
PA_dn_27:25.0	13. Suddamaṇḍala	25	
PA_dn_27:25.1	Tesaññeva kho, vāseṭṭha, sattānaṁ ye te sattā avasesā te luddācārā khuddācārā ahesuṁ.	25	
PA_dn_27:25.2	Luddācārā khuddācārāti kho, vāseṭṭha, ‘suddā, suddā’ tveva akkharaṁ upanibbattaṁ.	25	
PA_dn_27:25.3	Iti kho, vāseṭṭha, evametassa suddamaṇḍalassa porāṇena aggaññena akkharena abhinibbatti ahosi tesaṁyeva sattānaṁ anaññesaṁ, sadisānaṁyeva no asadisānaṁ, dhammeneva, no adhammena.	25	
PA_dn_27:25.4	Dhammo hi, vāseṭṭha, seṭṭho janetasmiṁ diṭṭhe ceva dhamme abhisamparāyañca.	25	
PA_dn_27:26.1	Ahu kho so, vāseṭṭha, samayo, yaṁ khattiyopi sakaṁ dhammaṁ garahamāno agārasmā anagāriyaṁ pabbajati:	26	
PA_dn_27:26.2	‘samaṇo bhavissāmī’ti.	26	
PA_dn_27:26.3	Brāhmaṇopi kho, vāseṭṭha …pe…	26	
PA_dn_27:26.4	vessopi kho, vāseṭṭha …pe…	26	
PA_dn_27:26.5	suddopi kho, vāseṭṭha, sakaṁ dhammaṁ garahamāno agārasmā anagāriyaṁ pabbajati:	26	
PA_dn_27:26.6	‘samaṇo bhavissāmī’ti.	26	
PA_dn_27:26.7	Imehi kho, vāseṭṭha, catūhi maṇḍalehi samaṇamaṇḍalassa abhinibbatti ahosi, tesaṁyeva sattānaṁ anaññesaṁ, sadisānaṁyeva no asadisānaṁ, dhammeneva no adhammena.	26	
PA_dn_27:26.8	Dhammo hi, vāseṭṭha, seṭṭho janetasmiṁ diṭṭhe ceva dhamme abhisamparāyañca.	26	
PA_dn_27:27.0	14. Duccaritādikathā	27	
PA_dn_27:27.1_0	Khattiyopi kho, vāseṭṭha, kāyena duccaritaṁ caritvā vācāya duccaritaṁ caritvā manasā	27	
PA_dn_27:27.1_1	duccaritaṁ caritvā micchādiṭṭhiko micchādiṭṭhikammasamādāno micchādiṭṭhikammasamādānahetu	27	
PA_dn_27:27.1_2	kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapajjati.	27	
PA_dn_27:27.2	Brāhmaṇopi kho, vāseṭṭha …pe…	27	
PA_dn_27:27.3	vessopi kho, vāseṭṭha …	27	
PA_dn_27:27.4	suddopi kho, vāseṭṭha …	27	
PA_dn_27:27.5_0	samaṇopi kho, vāseṭṭha, kāyena duccaritaṁ caritvā vācāya duccaritaṁ caritvā manasā	27	
PA_dn_27:27.5_1	duccaritaṁ caritvā micchādiṭṭhiko micchādiṭṭhikammasamādāno micchādiṭṭhikammasamādānahetu	27	
PA_dn_27:27.5_2	kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapajjati.	27	
PA_dn_27:28.1_0	Khattiyopi kho, vāseṭṭha, kāyena sucaritaṁ caritvā vācāya sucaritaṁ caritvā manasā	28	
PA_dn_27:28.1_1	sucaritaṁ caritvā sammādiṭṭhiko sammādiṭṭhikammasamādāno sammādiṭṭhikammasamādānahetu	28	
PA_dn_27:28.1_2	kāyassa bhedā paraṁ maraṇā sugatiṁ saggaṁ lokaṁ upapajjati.	28	
PA_dn_27:28.2	Brāhmaṇopi kho, vāseṭṭha …pe…	28	
PA_dn_27:28.3	vessopi kho, vāseṭṭha …	28	
PA_dn_27:28.4	suddopi kho, vāseṭṭha …	28	
PA_dn_27:28.5_0	samaṇopi kho, vāseṭṭha, kāyena sucaritaṁ caritvā vācāya sucaritaṁ caritvā manasā	28	
PA_dn_27:28.5_1	sucaritaṁ caritvā sammādiṭṭhiko sammādiṭṭhikammasamādāno sammādiṭṭhikammasamādānahetu	28	
PA_dn_27:28.5_2	kāyassa bhedā paraṁ maraṇā sugatiṁ saggaṁ lokaṁ upapajjati.	28	
PA_dn_27:29.1_0	Khattiyopi kho, vāseṭṭha, kāyena dvayakārī, vācāya dvayakārī, manasā dvayakārī, vimissadiṭṭhiko	29	
PA_dn_27:29.1_1	vimissadiṭṭhikammasamādāno vimissadiṭṭhikammasamādānahetu kāyassa bhedā paraṁ maraṇā	29	
PA_dn_27:29.1_2	sukhadukkhappaṭisaṁvedī hoti.	29	
PA_dn_27:29.2	Brāhmaṇopi kho, vāseṭṭha …pe…	29	
PA_dn_27:29.3	vessopi kho, vāseṭṭha …	29	
PA_dn_27:29.4	suddopi kho, vāseṭṭha …	29	
PA_dn_27:29.5_0	samaṇopi kho, vāseṭṭha, kāyena dvayakārī, vācāya dvayakārī, manasā dvayakārī, vimissadiṭṭhiko	29	
PA_dn_27:29.5_1	vimissadiṭṭhikammasamādāno vimissadiṭṭhikammasamādānahetu kāyassa bhedā paraṁ maraṇā	29	
PA_dn_27:29.5_2	sukhadukkhappaṭisaṁvedī hoti.	29	
PA_dn_27:30.0	15. Bodhipakkhiyabhāvanā	30	
PA_dn_27:30.1	Khattiyopi kho, vāseṭṭha, kāyena saṁvuto vācāya saṁvuto manasā saṁvuto sattannaṁ bodhipakkhiyānaṁ dhammānaṁ bhāvanamanvāya diṭṭheva dhamme parinibbāyati.	30	
PA_dn_27:30.2	Brāhmaṇopi kho, vāseṭṭha …pe…	30	
PA_dn_27:30.3	vessopi kho, vāseṭṭha …	30	
PA_dn_27:30.4	suddopi kho, vāseṭṭha …	30	
PA_dn_27:30.5	samaṇopi kho, vāseṭṭha, kāyena saṁvuto vācāya saṁvuto manasā saṁvuto sattannaṁ bodhipakkhiyānaṁ dhammānaṁ bhāvanamanvāya diṭṭheva dhamme parinibbāyati.	30	
PA_dn_27:31.1_0	Imesañhi, vāseṭṭha, catunnaṁ vaṇṇānaṁ yo hoti bhikkhu arahaṁ khīṇāsavo vusitavā katakaraṇīyo	31	
PA_dn_27:31.1_1	ohitabhāro anuppattasadattho parikkhīṇabhavasaṁyojano sammadaññāvimutto, so nesaṁ	31	
PA_dn_27:31.1_2	aggamakkhāyati dhammeneva, no adhammena.	31	
PA_dn_27:31.2	Dhammo hi, vāseṭṭha, seṭṭho janetasmiṁ diṭṭhe ceva dhamme abhisamparāyañca.	31	
PA_dn_27:32.1	Brahmunā pesā, vāseṭṭha, sanaṅkumārena gāthā bhāsitā:	32	
PA_dn_27:32.2	‘Khattiyo seṭṭho janetasmiṁ,	32	
PA_dn_27:32.3	ye gottapaṭisārino;	32	
PA_dn_27:32.4	Vijjācaraṇasampanno,	32	
PA_dn_27:32.5	so seṭṭho devamānuse’ti.	32	
PA_dn_27:32.6	Sā kho panesā, vāseṭṭha, brahmunā sanaṅkumārena gāthā sugītā, no duggītā. Subhāsitā, no dubbhāsitā. Atthasaṁhitā, no anatthasaṁhitā. Anumatā mayā.	32	
PA_dn_27:32.7	Ahampi, vāseṭṭha, evaṁ vadāmi—	32	
PA_dn_27:32.8	Khattiyo seṭṭho janetasmiṁ,	32	
PA_dn_27:32.9	ye gottapaṭisārino;	32	
PA_dn_27:32.10	Vijjācaraṇasampanno,	32	
PA_dn_27:32.11	so seṭṭho devamānuse”ti.	32	
PA_dn_27:32.12	Idamavoca bhagavā.	32	
PA_dn_27:32.13	Attamanā vāseṭṭhabhāradvājā bhagavato bhāsitaṁ abhinandunti.	32	
PA_dn_27:32.14	Aggaññasuttaṁ niṭṭhitaṁ catutthaṁ.	32	
