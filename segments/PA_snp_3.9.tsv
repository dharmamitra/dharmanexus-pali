segmentnr	original	folio	analyzed
PA_snp_3.9:0.1	Sutta Nipāta 3.9	0	
PA_snp_3.9:0.2	Vāseṭṭhasutta	0	
PA_snp_3.9:1.1	Evaṁ me sutaṁ—	1	
PA_snp_3.9:1.2	ekaṁ samayaṁ bhagavā icchānaṅgale viharati icchānaṅgalavanasaṇḍe.	1	
PA_snp_3.9:1.3	Tena kho pana samayena sambahulā abhiññātā abhiññātā brāhmaṇamahāsālā icchānaṅgale paṭivasanti, seyyathidaṁ—	1	
PA_snp_3.9:1.4	caṅkī brāhmaṇo, tārukkho brāhmaṇo, pokkharasāti brāhmaṇo, jāṇussoṇi brāhmaṇo, todeyyo brāhmaṇo, aññe ca abhiññātā abhiññātā brāhmaṇamahāsālā.	1	
PA_snp_3.9:1.5	Atha kho vāseṭṭhabhāradvājānaṁ māṇavānaṁ jaṅghāvihāraṁ anucaṅkamantānaṁ anuvicarantānaṁ ayamantarākathā udapādi:	1	
PA_snp_3.9:1.6	“kathaṁ, bho, brāhmaṇo hotī”ti?	1	
PA_snp_3.9:2.1	Bhāradvājo māṇavo evamāha:	2	
PA_snp_3.9:2.2	“yato kho, bho, ubhato sujāto hoti mātito ca pitito ca saṁsuddhagahaṇiko yāva sattamā pitāmahayugā akkhitto anupakkuṭṭho jātivādena,	2	
PA_snp_3.9:2.3	ettāvatā kho bho brāhmaṇo hotī”ti.	2	
PA_snp_3.9:3.1	Vāseṭṭho māṇavo evamāha:	3	
PA_snp_3.9:3.2	“yato kho, bho, sīlavā ca hoti vatasampanno ca,	3	
PA_snp_3.9:3.3	ettāvatā kho, bho, brāhmaṇo hotī”ti.	3	
PA_snp_3.9:3.4	Neva kho asakkhi bhāradvājo māṇavo vāseṭṭhaṁ māṇavaṁ saññāpetuṁ, na pana asakkhi vāseṭṭho māṇavo bhāradvājaṁ māṇavaṁ saññāpetuṁ.	3	
PA_snp_3.9:4.1	Atha kho vāseṭṭho māṇavo bhāradvājaṁ māṇavaṁ āmantesi:	4	
PA_snp_3.9:4.2	“ayaṁ kho, bho bhāradvāja, samaṇo gotamo sakyaputto sakyakulā pabbajito icchānaṅgale viharati icchānaṅgalavanasaṇḍe;	4	
PA_snp_3.9:4.3	taṁ kho pana bhavantaṁ gotamaṁ evaṁ kalyāṇo kittisaddo abbhuggato:	4	
PA_snp_3.9:4.4	‘itipi …pe… buddho bhagavā’ti.	4	
PA_snp_3.9:4.5	Āyāma, bho bhāradvāja, yena samaṇo gotamo tenupasaṅkamissāma; upasaṅkamitvā samaṇaṁ gotamaṁ etamatthaṁ pucchissāma.	4	
PA_snp_3.9:4.6	Yathā no samaṇo gotamo byākarissati tathā naṁ dhāressāmā”ti.	4	
PA_snp_3.9:4.7	“Evaṁ, bho”ti kho bhāradvājo māṇavo vāseṭṭhassa māṇavassa paccassosi.	4	
PA_snp_3.9:5.1	Atha kho vāseṭṭhabhāradvājā māṇavā yena bhagavā tenupasaṅkamiṁsu; upasaṅkamitvā bhagavatā saddhiṁ sammodiṁsu.	5	
PA_snp_3.9:5.2	Sammodanīyaṁ kathaṁ sāraṇīyaṁ vītisāretvā ekamantaṁ nisīdiṁsu.	5	
PA_snp_3.9:5.3	Ekamantaṁ nisinno kho vāseṭṭho māṇavo bhagavantaṁ gāthāhi ajjhabhāsi:	5	
PA_snp_3.9:6.1	“Anuññātapaṭiññātā,	6	
PA_snp_3.9:6.2	tevijjā mayamasmubho;	6	
PA_snp_3.9:6.3	Ahaṁ pokkharasātissa,	6	
PA_snp_3.9:6.4	tārukkhassāyaṁ māṇavo.	6	
PA_snp_3.9:7.1	Tevijjānaṁ yadakkhātaṁ,	7	
PA_snp_3.9:7.2	Tatra kevalinosmase;	7	
PA_snp_3.9:7.3	Padakasma veyyākaraṇā,	7	
PA_snp_3.9:7.4	Jappe ācariyasādisā.	7	
PA_snp_3.9:8.1	Tesaṁ no jātivādasmiṁ,	8	
PA_snp_3.9:8.2	vivādo atthi gotama;	8	
PA_snp_3.9:8.3	Jātiyā brāhmaṇo hoti,	8	
PA_snp_3.9:8.4	bhāradvājo iti bhāsati;	8	
PA_snp_3.9:8.5	Ahañca kammunā brūmi,	8	
PA_snp_3.9:8.6	evaṁ jānāhi cakkhuma.	8	
PA_snp_3.9:9.1	Te na sakkoma saññāpetuṁ,	9	
PA_snp_3.9:9.2	aññamaññaṁ mayaṁ ubho;	9	
PA_snp_3.9:9.3	Bhavantaṁ puṭṭhumāgamhā,	9	
PA_snp_3.9:9.4	sambuddhaṁ iti vissutaṁ.	9	
PA_snp_3.9:10.1	Candaṁ yathā khayātītaṁ,	10	
PA_snp_3.9:10.2	pecca pañjalikā janā;	10	
PA_snp_3.9:10.3	Vandamānā namassanti,	10	
PA_snp_3.9:10.4	evaṁ lokasmi gotamaṁ.	10	
PA_snp_3.9:11.1	Cakkhuṁ loke samuppannaṁ,	11	
PA_snp_3.9:11.2	mayaṁ pucchāma gotamaṁ;	11	
PA_snp_3.9:11.3	Jātiyā brāhmaṇo hoti,	11	
PA_snp_3.9:11.4	udāhu bhavati kammunā;	11	
PA_snp_3.9:11.5	Ajānataṁ no pabrūhi,	11	
PA_snp_3.9:11.6	yathā jānemu brāhmaṇaṁ”.	11	
PA_snp_3.9:12.1	“Tesaṁ vo ahaṁ byakkhissaṁ,	12	
PA_snp_3.9:12.2	(vāseṭṭhāti bhagavā)	12	
PA_snp_3.9:12.3	Anupubbaṁ yathātathaṁ;	12	
PA_snp_3.9:12.4	Jātivibhaṅgaṁ pāṇānaṁ,	12	
PA_snp_3.9:12.5	Aññamaññā hi jātiyo.	12	
PA_snp_3.9:13.1	Tiṇarukkhepi jānātha,	13	
PA_snp_3.9:13.2	na cāpi paṭijānare;	13	
PA_snp_3.9:13.3	Liṅgaṁ jātimayaṁ tesaṁ,	13	
PA_snp_3.9:13.4	aññamaññā hi jātiyo.	13	
PA_snp_3.9:14.1	Tato kīṭe paṭaṅge ca,	14	
PA_snp_3.9:14.2	yāva kunthakipillike;	14	
PA_snp_3.9:14.3	Liṅgaṁ jātimayaṁ tesaṁ,	14	
PA_snp_3.9:14.4	aññamaññā hi jātiyo.	14	
PA_snp_3.9:15.1	Catuppadepi jānātha,	15	
PA_snp_3.9:15.2	Khuddake ca mahallake;	15	
PA_snp_3.9:15.3	Liṅgaṁ jātimayaṁ tesaṁ,	15	
PA_snp_3.9:15.4	Aññamaññā hi jātiyo.	15	
PA_snp_3.9:16.1	Pādūdarepi jānātha,	16	
PA_snp_3.9:16.2	Urage dīghapiṭṭhike;	16	
PA_snp_3.9:16.3	Liṅgaṁ jātimayaṁ tesaṁ,	16	
PA_snp_3.9:16.4	Aññamaññā hi jātiyo.	16	
PA_snp_3.9:17.1	Tato macchepi jānātha,	17	
PA_snp_3.9:17.2	Odake vārigocare;	17	
PA_snp_3.9:17.3	Liṅgaṁ jātimayaṁ tesaṁ,	17	
PA_snp_3.9:17.4	Aññamaññā hi jātiyo.	17	
PA_snp_3.9:18.1	Tato pakkhīpi jānātha,	18	
PA_snp_3.9:18.2	Pattayāne vihaṅgame;	18	
PA_snp_3.9:18.3	Liṅgaṁ jātimayaṁ tesaṁ,	18	
PA_snp_3.9:18.4	Aññamaññā hi jātiyo.	18	
PA_snp_3.9:19.1	Yathā etāsu jātīsu,	19	
PA_snp_3.9:19.2	Liṅgaṁ jātimayaṁ puthu;	19	
PA_snp_3.9:19.3	Evaṁ natthi manussesu,	19	
PA_snp_3.9:19.4	Liṅgaṁ jātimayaṁ puthu.	19	
PA_snp_3.9:20.1	Na kesehi na sīsena,	20	
PA_snp_3.9:20.2	Na kaṇṇehi na akkhibhi;	20	
PA_snp_3.9:20.3	Na mukhena na nāsāya,	20	
PA_snp_3.9:20.4	Na oṭṭhehi bhamūhi vā.	20	
PA_snp_3.9:21.1	Na gīvāya na aṁsehi,	21	
PA_snp_3.9:21.2	Na udarena na piṭṭhiyā;	21	
PA_snp_3.9:21.3	Na soṇiyā na urasā,	21	
PA_snp_3.9:21.4	Na sambādhe na methune.	21	
PA_snp_3.9:22.1	Na hatthehi na pādehi,	22	
PA_snp_3.9:22.2	Nāṅgulīhi nakhehi vā;	22	
PA_snp_3.9:22.3	Na jaṅghāhi na ūrūhi,	22	
PA_snp_3.9:22.4	Na vaṇṇena sarena vā;	22	
PA_snp_3.9:22.5	Liṅgaṁ jātimayaṁ neva,	22	
PA_snp_3.9:22.6	Yathā aññāsu jātisu.	22	
PA_snp_3.9:23.1	Paccattañca sarīresu,	23	
PA_snp_3.9:23.2	Manussesvetaṁ na vijjati;	23	
PA_snp_3.9:23.3	Vokārañca manussesu,	23	
PA_snp_3.9:23.4	Samaññāya pavuccati.	23	
PA_snp_3.9:24.1	Yo hi koci manussesu,	24	
PA_snp_3.9:24.2	Gorakkhaṁ upajīvati;	24	
PA_snp_3.9:24.3	Evaṁ vāseṭṭha jānāhi,	24	
PA_snp_3.9:24.4	Kassako so na brāhmaṇo.	24	
PA_snp_3.9:25.1	Yo hi koci manussesu,	25	
PA_snp_3.9:25.2	Puthusippena jīvati;	25	
PA_snp_3.9:25.3	Evaṁ vāseṭṭha jānāhi,	25	
PA_snp_3.9:25.4	Sippiko so na brāhmaṇo.	25	
PA_snp_3.9:26.1	Yo hi koci manussesu,	26	
PA_snp_3.9:26.2	Vohāraṁ upajīvati;	26	
PA_snp_3.9:26.3	Evaṁ vāseṭṭha jānāhi,	26	
PA_snp_3.9:26.4	Vāṇijo so na brāhmaṇo.	26	
PA_snp_3.9:27.1	Yo hi koci manussesu,	27	
PA_snp_3.9:27.2	Parapessena jīvati;	27	
PA_snp_3.9:27.3	Evaṁ vāseṭṭha jānāhi,	27	
PA_snp_3.9:27.4	Pessiko so na brāhmaṇo.	27	
PA_snp_3.9:28.1	Yo hi koci manussesu,	28	
PA_snp_3.9:28.2	Adinnaṁ upajīvati;	28	
PA_snp_3.9:28.3	Evaṁ vāseṭṭha jānāhi,	28	
PA_snp_3.9:28.4	Coro eso na brāhmaṇo.	28	
PA_snp_3.9:29.1	Yo hi koci manussesu,	29	
PA_snp_3.9:29.2	Issatthaṁ upajīvati;	29	
PA_snp_3.9:29.3	Evaṁ vāseṭṭha jānāhi,	29	
PA_snp_3.9:29.4	Yodhājīvo na brāhmaṇo.	29	
PA_snp_3.9:30.1	Yo hi koci manussesu,	30	
PA_snp_3.9:30.2	Porohiccena jīvati;	30	
PA_snp_3.9:30.3	Evaṁ vāseṭṭha jānāhi,	30	
PA_snp_3.9:30.4	Yājako eso na brāhmaṇo.	30	
PA_snp_3.9:31.1	Yo hi koci manussesu,	31	
PA_snp_3.9:31.2	Gāmaṁ raṭṭhañca bhuñjati;	31	
PA_snp_3.9:31.3	Evaṁ vāseṭṭha jānāhi,	31	
PA_snp_3.9:31.4	Rājā eso na brāhmaṇo.	31	
PA_snp_3.9:32.1	Na cāhaṁ brāhmaṇaṁ brūmi,	32	
PA_snp_3.9:32.2	Yonijaṁ mattisambhavaṁ;	32	
PA_snp_3.9:32.3	Bhovādi nāma so hoti,	32	
PA_snp_3.9:32.4	Sace hoti sakiñcano;	32	
PA_snp_3.9:32.5	Akiñcanaṁ anādānaṁ,	32	
PA_snp_3.9:32.6	Tamahaṁ brūmi brāhmaṇaṁ.	32	
PA_snp_3.9:33.1	Sabbasaṁyojanaṁ chetvā,	33	
PA_snp_3.9:33.2	Yo ve na paritassati;	33	
PA_snp_3.9:33.3	Saṅgātigaṁ visaṁyuttaṁ,	33	
PA_snp_3.9:33.4	Tamahaṁ brūmi brāhmaṇaṁ.	33	
PA_snp_3.9:34.1	Chetvā naddhiṁ varattañca,	34	
PA_snp_3.9:34.2	Sandānaṁ sahanukkamaṁ;	34	
PA_snp_3.9:34.3	Ukkhittapalighaṁ buddhaṁ,	34	
PA_snp_3.9:34.4	Tamahaṁ brūmi brāhmaṇaṁ.	34	
PA_snp_3.9:35.1	Akkosaṁ vadhabandhañca,	35	
PA_snp_3.9:35.2	Aduṭṭho yo titikkhati;	35	
PA_snp_3.9:35.3	Khantībalaṁ balānīkaṁ,	35	
PA_snp_3.9:35.4	Tamahaṁ brūmi brāhmaṇaṁ.	35	
PA_snp_3.9:36.1	Akkodhanaṁ vatavantaṁ,	36	
PA_snp_3.9:36.2	Sīlavantaṁ anussadaṁ;	36	
PA_snp_3.9:36.3	Dantaṁ antimasārīraṁ,	36	
PA_snp_3.9:36.4	Tamahaṁ brūmi brāhmaṇaṁ.	36	
PA_snp_3.9:37.1	Vāri pokkharapatteva,	37	
PA_snp_3.9:37.2	Āraggeriva sāsapo;	37	
PA_snp_3.9:37.3	Yo na limpati kāmesu,	37	
PA_snp_3.9:37.4	Tamahaṁ brūmi brāhmaṇaṁ.	37	
PA_snp_3.9:38.1	Yo dukkhassa pajānāti,	38	
PA_snp_3.9:38.2	Idheva khayamattano;	38	
PA_snp_3.9:38.3	Pannabhāraṁ visaṁyuttaṁ,	38	
PA_snp_3.9:38.4	Tamahaṁ brūmi brāhmaṇaṁ.	38	
PA_snp_3.9:39.1	Gambhīrapaññaṁ medhāviṁ,	39	
PA_snp_3.9:39.2	Maggāmaggassa kovidaṁ;	39	
PA_snp_3.9:39.3	Uttamatthamanuppattaṁ,	39	
PA_snp_3.9:39.4	Tamahaṁ brūmi brāhmaṇaṁ.	39	
PA_snp_3.9:40.1	Asaṁsaṭṭhaṁ gahaṭṭhehi,	40	
PA_snp_3.9:40.2	Anāgārehi cūbhayaṁ;	40	
PA_snp_3.9:40.3	Anokasārimappicchaṁ,	40	
PA_snp_3.9:40.4	Tamahaṁ brūmi brāhmaṇaṁ.	40	
PA_snp_3.9:41.1	Nidhāya daṇḍaṁ bhūtesu,	41	
PA_snp_3.9:41.2	Tasesu thāvaresu ca;	41	
PA_snp_3.9:41.3	Yo na hanti na ghāteti,	41	
PA_snp_3.9:41.4	Tamahaṁ brūmi brāhmaṇaṁ.	41	
PA_snp_3.9:42.1	Aviruddhaṁ viruddhesu,	42	
PA_snp_3.9:42.2	Attadaṇḍesu nibbutaṁ;	42	
PA_snp_3.9:42.3	Sādānesu anādānaṁ,	42	
PA_snp_3.9:42.4	Tamahaṁ brūmi brāhmaṇaṁ.	42	
PA_snp_3.9:43.1	Yassa rāgo ca doso ca,	43	
PA_snp_3.9:43.2	Māno makkho ca pātito;	43	
PA_snp_3.9:43.3	Sāsaporiva āraggā,	43	
PA_snp_3.9:43.4	Tamahaṁ brūmi brāhmaṇaṁ.	43	
PA_snp_3.9:44.1	Akakkasaṁ viññāpaniṁ,	44	
PA_snp_3.9:44.2	Giraṁ saccamudīraye;	44	
PA_snp_3.9:44.3	Yāya nābhisaje kañci,	44	
PA_snp_3.9:44.4	Tamahaṁ brūmi brāhmaṇaṁ.	44	
PA_snp_3.9:45.1	Yodha dīghaṁ va rassaṁ vā,	45	
PA_snp_3.9:45.2	Aṇuṁ thūlaṁ subhāsubhaṁ;	45	
PA_snp_3.9:45.3	Loke adinnaṁ nādiyati,	45	
PA_snp_3.9:45.4	Tamahaṁ brūmi brāhmaṇaṁ.	45	
PA_snp_3.9:46.1	Āsā yassa na vijjanti,	46	
PA_snp_3.9:46.2	Asmiṁ loke paramhi ca;	46	
PA_snp_3.9:46.3	Nirāsāsaṁ visaṁyuttaṁ,	46	
PA_snp_3.9:46.4	Tamahaṁ brūmi brāhmaṇaṁ.	46	
PA_snp_3.9:47.1	Yassālayā na vijjanti,	47	
PA_snp_3.9:47.2	Aññāya akathaṅkathī;	47	
PA_snp_3.9:47.3	Amatogadhamanuppattaṁ,	47	
PA_snp_3.9:47.4	Tamahaṁ brūmi brāhmaṇaṁ.	47	
PA_snp_3.9:48.1	Yodha puññañca pāpañca,	48	
PA_snp_3.9:48.2	Ubho saṅgamupaccagā;	48	
PA_snp_3.9:48.3	Asokaṁ virajaṁ suddhaṁ,	48	
PA_snp_3.9:48.4	Tamahaṁ brūmi brāhmaṇaṁ.	48	
PA_snp_3.9:49.1	Candaṁva vimalaṁ suddhaṁ,	49	
PA_snp_3.9:49.2	Vippasannamanāvilaṁ;	49	
PA_snp_3.9:49.3	Nandībhavaparikkhīṇaṁ,	49	
PA_snp_3.9:49.4	Tamahaṁ brūmi brāhmaṇaṁ.	49	
PA_snp_3.9:50.1	Yomaṁ palipathaṁ duggaṁ,	50	
PA_snp_3.9:50.2	Saṁsāraṁ mohamaccagā;	50	
PA_snp_3.9:50.3	Tiṇṇo pāraṅgato jhāyī,	50	
PA_snp_3.9:50.4	Anejo akathaṅkathī;	50	
PA_snp_3.9:50.5	Anupādāya nibbuto,	50	
PA_snp_3.9:50.6	Tamahaṁ brūmi brāhmaṇaṁ.	50	
PA_snp_3.9:51.1	Yodha kāme pahantvāna,	51	
PA_snp_3.9:51.2	Anāgāro paribbaje;	51	
PA_snp_3.9:51.3	Kāmabhavaparikkhīṇaṁ,	51	
PA_snp_3.9:51.4	Tamahaṁ brūmi brāhmaṇaṁ.	51	
PA_snp_3.9:52.1	Yodha taṇhaṁ pahantvāna,	52	
PA_snp_3.9:52.2	Anāgāro paribbaje;	52	
PA_snp_3.9:52.3	Taṇhābhavaparikkhīṇaṁ,	52	
PA_snp_3.9:52.4	Tamahaṁ brūmi brāhmaṇaṁ.	52	
PA_snp_3.9:53.1	Hitvā mānusakaṁ yogaṁ,	53	
PA_snp_3.9:53.2	Dibbaṁ yogaṁ upaccagā;	53	
PA_snp_3.9:53.3	Sabbayogavisaṁyuttaṁ,	53	
PA_snp_3.9:53.4	Tamahaṁ brūmi brāhmaṇaṁ.	53	
PA_snp_3.9:54.1	Hitvā ratiñca aratiṁ,	54	
PA_snp_3.9:54.2	Sītibhūtaṁ nirūpadhiṁ;	54	
PA_snp_3.9:54.3	Sabbalokābhibhuṁ vīraṁ,	54	
PA_snp_3.9:54.4	Tamahaṁ brūmi brāhmaṇaṁ.	54	
PA_snp_3.9:55.1	Cutiṁ yo vedi sattānaṁ,	55	
PA_snp_3.9:55.2	Upapattiñca sabbaso;	55	
PA_snp_3.9:55.3	Asattaṁ sugataṁ buddhaṁ,	55	
PA_snp_3.9:55.4	Tamahaṁ brūmi brāhmaṇaṁ.	55	
PA_snp_3.9:56.1	Yassa gatiṁ na jānanti,	56	
PA_snp_3.9:56.2	Devā gandhabbamānusā;	56	
PA_snp_3.9:56.3	Khīṇāsavaṁ arahantaṁ,	56	
PA_snp_3.9:56.4	Tamahaṁ brūmi brāhmaṇaṁ.	56	
PA_snp_3.9:57.1	Yassa pure ca pacchā ca,	57	
PA_snp_3.9:57.2	Majjhe ca natthi kiñcanaṁ;	57	
PA_snp_3.9:57.3	Akiñcanaṁ anādānaṁ,	57	
PA_snp_3.9:57.4	Tamahaṁ brūmi brāhmaṇaṁ.	57	
PA_snp_3.9:58.1	Usabhaṁ pavaraṁ vīraṁ,	58	
PA_snp_3.9:58.2	Mahesiṁ vijitāvinaṁ;	58	
PA_snp_3.9:58.3	Anejaṁ nhātakaṁ buddhaṁ,	58	
PA_snp_3.9:58.4	Tamahaṁ brūmi brāhmaṇaṁ.	58	
PA_snp_3.9:59.1	Pubbenivāsaṁ yo vedi,	59	
PA_snp_3.9:59.2	Saggāpāyañca passati;	59	
PA_snp_3.9:59.3	Atho jātikkhayaṁ patto,	59	
PA_snp_3.9:59.4	Tamahaṁ brūmi brāhmaṇaṁ.	59	
PA_snp_3.9:60.1	Samaññā hesā lokasmiṁ,	60	
PA_snp_3.9:60.2	Nāmagottaṁ pakappitaṁ;	60	
PA_snp_3.9:60.3	Sammuccā samudāgataṁ,	60	
PA_snp_3.9:60.4	Tattha tattha pakappitaṁ.	60	
PA_snp_3.9:61.1	Dīgharattamanusayitaṁ,	61	
PA_snp_3.9:61.2	Diṭṭhigatamajānataṁ;	61	
PA_snp_3.9:61.3	Ajānantā no pabruvanti,	61	
PA_snp_3.9:61.4	Jātiyā hoti brāhmaṇo.	61	
PA_snp_3.9:62.1	Na jaccā brāhmaṇo hoti,	62	
PA_snp_3.9:62.2	Na jaccā hoti abrāhmaṇo;	62	
PA_snp_3.9:62.3	Kammunā brāhmaṇo hoti,	62	
PA_snp_3.9:62.4	Kammunā hoti abrāhmaṇo.	62	
PA_snp_3.9:63.1	Kassako kammunā hoti,	63	
PA_snp_3.9:63.2	Sippiko hoti kammunā;	63	
PA_snp_3.9:63.3	Vāṇijo kammunā hoti,	63	
PA_snp_3.9:63.4	Pessiko hoti kammunā.	63	
PA_snp_3.9:64.1	Coropi kammunā hoti,	64	
PA_snp_3.9:64.2	Yodhājīvopi kammunā;	64	
PA_snp_3.9:64.3	Yājako kammunā hoti,	64	
PA_snp_3.9:64.4	Rājāpi hoti kammunā.	64	
PA_snp_3.9:65.1	Evametaṁ yathābhūtaṁ,	65	
PA_snp_3.9:65.2	Kammaṁ passanti paṇḍitā;	65	
PA_snp_3.9:65.3	Paṭiccasamuppādadassā,	65	
PA_snp_3.9:65.4	Kammavipākakovidā.	65	
PA_snp_3.9:66.1	Kammunā vattati loko,	66	
PA_snp_3.9:66.2	Kammunā vattati pajā;	66	
PA_snp_3.9:66.3	Kammanibandhanā sattā,	66	
PA_snp_3.9:66.4	Rathassāṇīva yāyato.	66	
PA_snp_3.9:67.1	Tapena brahmacariyena,	67	
PA_snp_3.9:67.2	Saṁyamena damena ca;	67	
PA_snp_3.9:67.3	Etena brāhmaṇo hoti,	67	
PA_snp_3.9:67.4	Etaṁ brāhmaṇamuttamaṁ.	67	
PA_snp_3.9:68.1	Tīhi vijjāhi sampanno,	68	
PA_snp_3.9:68.2	santo khīṇapunabbhavo;	68	
PA_snp_3.9:68.3	Evaṁ vāseṭṭha jānāhi,	68	
PA_snp_3.9:68.4	brahmā sakko vijānatan”ti.	68	
PA_snp_3.9:69.1	Evaṁ vutte, vāseṭṭhabhāradvājā māṇavā bhagavantaṁ etadavocuṁ:	69	
PA_snp_3.9:69.2	“abhikkantaṁ, bho gotama …pe…	69	
PA_snp_3.9:69.3	upāsake no bhavaṁ gotamo dhāretu ajjatagge pāṇupete saraṇaṁ gate”ti.	69	
PA_snp_3.9:69.4	Vāseṭṭhasuttaṁ navamaṁ.	69	
