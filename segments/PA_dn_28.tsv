segmentnr	original	folio	analyzed
PA_dn_28:0.1	Dīgha Nikāya 28	0	
PA_dn_28:0.2	Sampasādanīyasutta	0	
PA_dn_28:1.0	1. Sāriputtasīhanāda	1	
PA_dn_28:1.1	Evaṁ me sutaṁ—	1	
PA_dn_28:1.2	ekaṁ samayaṁ bhagavā nāḷandāyaṁ viharati pāvārikambavane.	1	
PA_dn_28:1.3	Atha kho āyasmā sāriputto yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. Ekamantaṁ nisinno kho āyasmā sāriputto bhagavantaṁ etadavoca:	1	
PA_dn_28:1.4	“evaṁpasanno ahaṁ, bhante, bhagavati, na cāhu na ca bhavissati na cetarahi vijjati añño samaṇo vā brāhmaṇo vā bhagavatā bhiyyobhiññataro yadidaṁ sambodhiyan”ti.	1	
PA_dn_28:1.5	“Uḷārā kho te ayaṁ, sāriputta, āsabhī vācā bhāsitā, ekaṁso gahito, sīhanādo nadito:	1	
PA_dn_28:1.6	‘evaṁpasanno ahaṁ, bhante, bhagavati;	1	
PA_dn_28:1.7	na cāhu na ca bhavissati na cetarahi vijjati añño samaṇo vā brāhmaṇo vā bhagavatā bhiyyobhiññataro yadidaṁ sambodhiyan’ti.	1	
PA_dn_28:1.8	Kiṁ te, sāriputta, ye te ahesuṁ atītamaddhānaṁ arahanto sammāsambuddhā, sabbe te bhagavanto cetasā ceto paricca viditā:	1	
PA_dn_28:1.9_0	‘evaṁsīlā te bhagavanto ahesuṁ itipi, evaṁdhammā te bhagavanto ahesuṁ itipi, evaṁpaññā	1	
PA_dn_28:1.9_1	te bhagavanto ahesuṁ itipi, evaṁvihārī te bhagavanto ahesuṁ itipi, evaṁvimuttā te	1	
PA_dn_28:1.9_2	bhagavanto ahesuṁ itipī’”ti?	1	
PA_dn_28:1.10	“No hetaṁ, bhante”.	1	
PA_dn_28:1.11	“Kiṁ pana te, sāriputta, ye te bhavissanti anāgatamaddhānaṁ arahanto sammāsambuddhā, sabbe te bhagavanto cetasā ceto paricca viditā:	1	
PA_dn_28:1.12	‘evaṁsīlā te bhagavanto bhavissanti itipi, evaṁdhammā … evaṁpaññā … evaṁvihārī … evaṁvimuttā te bhagavanto bhavissanti itipī’”ti?	1	
PA_dn_28:1.13	“No hetaṁ, bhante”.	1	
PA_dn_28:1.14	“Kiṁ pana te, sāriputta, ahaṁ etarahi arahaṁ sammāsambuddho cetasā ceto paricca vidito:	1	
PA_dn_28:1.15	‘evaṁsīlo bhagavā itipi, evaṁdhammo … evaṁpañño … evaṁvihārī … evaṁvimutto bhagavā itipī’”ti?	1	
PA_dn_28:1.16	“No hetaṁ, bhante”.	1	
PA_dn_28:1.17	“Ettha ca hi te, sāriputta, atītānāgatapaccuppannesu arahantesu sammāsambuddhesu cetopariyañāṇaṁ natthi.	1	
PA_dn_28:1.18	Atha kiṁ carahi te ayaṁ, sāriputta, uḷārā āsabhī vācā bhāsitā, ekaṁso gahito, sīhanādo nadito:	1	
PA_dn_28:1.19	‘evaṁpasanno ahaṁ, bhante, bhagavati, na cāhu na ca bhavissati na cetarahi vijjati añño samaṇo vā brāhmaṇo vā bhagavatā bhiyyobhiññataro yadidaṁ sambodhiyan’”ti?	1	
PA_dn_28:2.1	“Na kho me, bhante, atītānāgatapaccuppannesu arahantesu sammāsambuddhesu cetopariyañāṇaṁ atthi.	2	
PA_dn_28:2.2	Api ca me dhammanvayo vidito.	2	
PA_dn_28:2.3	Seyyathāpi, bhante, rañño paccantimaṁ nagaraṁ daḷhuddhāpaṁ daḷhapākāratoraṇaṁ ekadvāraṁ.	2	
PA_dn_28:2.4	Tatrassa dovāriko paṇḍito byatto medhāvī aññātānaṁ nivāretā, ñātānaṁ pavesetā.	2	
PA_dn_28:2.5	So tassa nagarassa samantā anupariyāyapathaṁ anukkamamāno na passeyya pākārasandhiṁ vā pākāravivaraṁ vā antamaso biḷāranikkhamanamattampi.	2	
PA_dn_28:2.6	Tassa evamassa:	2	
PA_dn_28:2.7	‘ye kho keci oḷārikā pāṇā imaṁ nagaraṁ pavisanti vā nikkhamanti vā, sabbe te imināva dvārena pavisanti vā nikkhamanti vā’ti.	2	
PA_dn_28:2.8	Evameva kho me, bhante, dhammanvayo vidito.	2	
PA_dn_28:2.9_0	Ye te, bhante, ahesuṁ atītamaddhānaṁ arahanto sammāsambuddhā, sabbe te bhagavanto	2	
PA_dn_28:2.9_1	pañca nīvaraṇe pahāya cetaso upakkilese paññāya dubbalīkaraṇe catūsu satipaṭṭhānesu	2	
PA_dn_28:2.9_2	suppatiṭṭhitacittā, satta sambojjhaṅge yathābhūtaṁ bhāvetvā anuttaraṁ sammāsambodhiṁ abhisambujjhiṁsu.	2	
PA_dn_28:2.10_0	Yepi te, bhante, bhavissanti anāgatamaddhānaṁ arahanto sammāsambuddhā, sabbe te bhagavanto	2	
PA_dn_28:2.10_1	pañca nīvaraṇe pahāya cetaso upakkilese paññāya dubbalīkaraṇe catūsu satipaṭṭhānesu	2	
PA_dn_28:2.10_2	suppatiṭṭhitacittā, satta sambojjhaṅge yathābhūtaṁ bhāvetvā anuttaraṁ sammāsambodhiṁ	2	
PA_dn_28:2.10_3	abhisambujjhissanti.	2	
PA_dn_28:2.11_0	Bhagavāpi, bhante, etarahi arahaṁ sammāsambuddho pañca nīvaraṇe pahāya cetaso upakkilese	2	
PA_dn_28:2.11_1	paññāya dubbalīkaraṇe catūsu satipaṭṭhānesu suppatiṭṭhitacitto satta sambojjhaṅge	2	
PA_dn_28:2.11_2	yathābhūtaṁ bhāvetvā anuttaraṁ sammāsambodhiṁ abhisambuddho.	2	
PA_dn_28:2.12	Idhāhaṁ, bhante, yena bhagavā tenupasaṅkamiṁ dhammassavanāya.	2	
PA_dn_28:2.13	Tassa me, bhante, bhagavā dhammaṁ deseti uttaruttaraṁ paṇītapaṇītaṁ kaṇhasukkasappaṭibhāgaṁ.	2	
PA_dn_28:2.14_0	Yathā yathā me, bhante, bhagavā dhammaṁ desesi uttaruttaraṁ paṇītapaṇītaṁ kaṇhasukkasappaṭibhāgaṁ	2	
PA_dn_28:2.14_1	tathā tathāhaṁ tasmiṁ dhamme abhiññā idhekaccaṁ dhammaṁ dhammesu niṭṭhamagamaṁ; satthari pasīdiṁ:	2	
PA_dn_28:2.15	‘sammāsambuddho bhagavā, svākkhāto bhagavatā dhammo, suppaṭipanno sāvakasaṅgho’ti.	2	
PA_dn_28:3.0	1.1. Kusaladhammadesanā	3	
PA_dn_28:3.1	Aparaṁ pana, bhante, etadānuttariyaṁ, yathā bhagavā dhammaṁ deseti kusalesu dhammesu.	3	
PA_dn_28:3.2	Tatrime kusalā dhammā seyyathidaṁ—	3	
PA_dn_28:3.3	cattāro satipaṭṭhānā, cattāro sammappadhānā, cattāro iddhipādā, pañcindriyāni, pañca balāni, satta bojjhaṅgā, ariyo aṭṭhaṅgiko maggo.	3	
PA_dn_28:3.4	Idha, bhante, bhikkhu āsavānaṁ khayā anāsavaṁ cetovimuttiṁ paññāvimuttiṁ diṭṭheva dhamme sayaṁ abhiññā sacchikatvā upasampajja viharati.	3	
PA_dn_28:3.5	Etadānuttariyaṁ, bhante, kusalesu dhammesu.	3	
PA_dn_28:3.6_0	Taṁ bhagavā asesamabhijānāti, taṁ bhagavato asesamabhijānato uttari abhiññeyyaṁ natthi,	3	
PA_dn_28:3.6_1	yadabhijānaṁ añño samaṇo vā brāhmaṇo vā bhagavatā bhiyyobhiññataro assa, yadidaṁ kusalesu dhammesu.	3	
PA_dn_28:4.0	1.2. Āyatanapaṇṇattidesanā	4	
PA_dn_28:4.1	Aparaṁ pana, bhante, etadānuttariyaṁ, yathā bhagavā dhammaṁ deseti āyatanapaṇṇattīsu.	4	
PA_dn_28:4.2	Chayimāni, bhante, ajjhattikabāhirāni āyatanāni.	4	
PA_dn_28:4.3	Cakkhuñceva rūpā ca, sotañceva saddā ca, ghānañceva gandhā ca, jivhā ceva rasā ca, kāyo ceva phoṭṭhabbā ca, mano ceva dhammā ca.	4	
PA_dn_28:4.4	Etadānuttariyaṁ, bhante, āyatanapaṇṇattīsu.	4	
PA_dn_28:4.5_0	Taṁ bhagavā asesamabhijānāti, taṁ bhagavato asesamabhijānato uttari abhiññeyyaṁ natthi,	4	
PA_dn_28:4.5_1	yadabhijānaṁ añño samaṇo vā brāhmaṇo vā bhagavatā bhiyyobhiññataro assa yadidaṁ āyatanapaṇṇattīsu.	4	
PA_dn_28:5.0	1.3. Gabbhāvakkantidesanā	5	
PA_dn_28:5.1	Aparaṁ pana, bhante, etadānuttariyaṁ, yathā bhagavā dhammaṁ deseti gabbhāvakkantīsu.	5	
PA_dn_28:5.2	Catasso imā, bhante, gabbhāvakkantiyo.	5	
PA_dn_28:5.3	Idha, bhante, ekacco asampajāno mātukucchiṁ okkamati; asampajāno mātukucchismiṁ ṭhāti; asampajāno mātukucchimhā nikkhamati. Ayaṁ paṭhamā gabbhāvakkanti.	5	
PA_dn_28:5.4	Puna caparaṁ, bhante, idhekacco sampajāno mātukucchiṁ okkamati; asampajāno mātukucchismiṁ ṭhāti; asampajāno mātukucchimhā nikkhamati. Ayaṁ dutiyā gabbhāvakkanti.	5	
PA_dn_28:5.5	Puna caparaṁ, bhante, idhekacco sampajāno mātukucchiṁ okkamati; sampajāno mātukucchismiṁ ṭhāti; asampajāno mātukucchimhā nikkhamati. Ayaṁ tatiyā gabbhāvakkanti.	5	
PA_dn_28:5.6	Puna caparaṁ, bhante, idhekacco sampajāno mātukucchiṁ okkamati; sampajāno mātukucchismiṁ ṭhāti; sampajāno mātukucchimhā nikkhamati. Ayaṁ catutthā gabbhāvakkanti.	5	
PA_dn_28:5.7	Etadānuttariyaṁ, bhante, gabbhāvakkantīsu.	5	
PA_dn_28:6.0	1.4. Ādesanavidhādesanā	6	
PA_dn_28:6.1	Aparaṁ pana, bhante, etadānuttariyaṁ, yathā bhagavā dhammaṁ deseti ādesanavidhāsu.	6	
PA_dn_28:6.2	Catasso imā, bhante, ādesanavidhā.	6	
PA_dn_28:6.3	Idha, bhante, ekacco nimittena ādisati:	6	
PA_dn_28:6.4	‘evampi te mano, itthampi te mano, itipi te cittan’ti.	6	
PA_dn_28:6.5	So bahuñcepi ādisati, tatheva taṁ hoti, no aññathā.	6	
PA_dn_28:6.6	Ayaṁ paṭhamā ādesanavidhā.	6	
PA_dn_28:6.7	Puna caparaṁ, bhante, idhekacco na heva kho nimittena ādisati. Api ca kho manussānaṁ vā amanussānaṁ vā devatānaṁ vā saddaṁ sutvā ādisati:	6	
PA_dn_28:6.8	‘evampi te mano, itthampi te mano, itipi te cittan’ti.	6	
PA_dn_28:6.9	So bahuñcepi ādisati, tatheva taṁ hoti, no aññathā.	6	
PA_dn_28:6.10	Ayaṁ dutiyā ādesanavidhā.	6	
PA_dn_28:6.11_0	Puna caparaṁ, bhante, idhekacco na heva kho nimittena ādisati, nāpi manussānaṁ vā	6	
PA_dn_28:6.11_1	amanussānaṁ vā devatānaṁ vā saddaṁ sutvā ādisati. Api ca kho vitakkayato vicārayato	6	
PA_dn_28:6.11_2	vitakkavipphārasaddaṁ sutvā ādisati:	6	
PA_dn_28:6.12	‘evampi te mano, itthampi te mano, itipi te cittan’ti.	6	
PA_dn_28:6.13	So bahuñcepi ādisati, tatheva taṁ hoti, no aññathā.	6	
PA_dn_28:6.14	Ayaṁ tatiyā ādesanavidhā.	6	
PA_dn_28:6.15_0	Puna caparaṁ, bhante, idhekacco na heva kho nimittena ādisati, nāpi manussānaṁ vā	6	
PA_dn_28:6.15_1	amanussānaṁ vā devatānaṁ vā saddaṁ sutvā ādisati, nāpi vitakkayato vicārayato vitakkavipphārasaddaṁ	6	
PA_dn_28:6.15_2	sutvā ādisati. Api ca kho avitakkaṁ avicāraṁ samādhiṁ samāpannassa cetasā ceto paricca pajānāti:	6	
PA_dn_28:6.16	‘yathā imassa bhoto manosaṅkhārā paṇihitā. Tathā imassa cittassa anantarā imaṁ nāma vitakkaṁ vitakkessatī’ti.	6	
PA_dn_28:6.17	So bahuñcepi ādisati, tatheva taṁ hoti, no aññathā.	6	
PA_dn_28:6.18	Ayaṁ catutthā ādesanavidhā.	6	
PA_dn_28:6.19	Etadānuttariyaṁ, bhante, ādesanavidhāsu.	6	
PA_dn_28:7.0	1.5. Dassanasamāpattidesanā	7	
PA_dn_28:7.1	Aparaṁ pana, bhante, etadānuttariyaṁ, yathā bhagavā dhammaṁ deseti dassanasamāpattīsu.	7	
PA_dn_28:7.2	Catasso imā, bhante, dassanasamāpattiyo.	7	
PA_dn_28:7.3_0	Idha, bhante, ekacco samaṇo vā brāhmaṇo vā ātappamanvāya padhānamanvāya anuyogamanvāya	7	
PA_dn_28:7.3_1	appamādamanvāya sammāmanasikāramanvāya tathārūpaṁ cetosamādhiṁ phusati, yathāsamāhite	7	
PA_dn_28:7.3_2	citte imameva kāyaṁ uddhaṁ pādatalā adho kesamatthakā tacapariyantaṁ pūraṁ nānappakārassa	7	
PA_dn_28:7.3_3	asucino paccavekkhati:	7	
PA_dn_28:7.4_0	‘atthi imasmiṁ kāye kesā lomā nakhā dantā taco maṁsaṁ nhāru aṭṭhi aṭṭhimiñjaṁ vakkaṁ	7	
PA_dn_28:7.4_1	hadayaṁ yakanaṁ kilomakaṁ pihakaṁ papphāsaṁ antaṁ antaguṇaṁ udariyaṁ karīsaṁ pittaṁ	7	
PA_dn_28:7.4_2	semhaṁ pubbo lohitaṁ sedo medo assu vasā kheḷo siṅghānikā lasikā muttan’ti.	7	
PA_dn_28:7.5	Ayaṁ paṭhamā dassanasamāpatti.	7	
PA_dn_28:7.6_0	Puna caparaṁ, bhante, idhekacco samaṇo vā brāhmaṇo vā ātappamanvāya …pe… tathārūpaṁ	7	
PA_dn_28:7.6_1	cetosamādhiṁ phusati, yathāsamāhite citte imameva kāyaṁ uddhaṁ pādatalā adho kesamatthakā	7	
PA_dn_28:7.6_2	tacapariyantaṁ pūraṁ nānappakārassa asucino paccavekkhati:	7	
PA_dn_28:7.7	‘atthi imasmiṁ kāye kesā lomā …pe… lasikā muttan’ti.	7	
PA_dn_28:7.8	Atikkamma ca purisassa chavimaṁsalohitaṁ aṭṭhiṁ paccavekkhati.	7	
PA_dn_28:7.9	Ayaṁ dutiyā dassanasamāpatti.	7	
PA_dn_28:7.10_0	Puna caparaṁ, bhante, idhekacco samaṇo vā brāhmaṇo vā ātappamanvāya …pe… tathārūpaṁ	7	
PA_dn_28:7.10_1	cetosamādhiṁ phusati, yathāsamāhite citte imameva kāyaṁ uddhaṁ pādatalā adho kesamatthakā	7	
PA_dn_28:7.10_2	tacapariyantaṁ pūraṁ nānappakārassa asucino paccavekkhati:	7	
PA_dn_28:7.11	‘atthi imasmiṁ kāye kesā lomā …pe… lasikā muttan’ti.	7	
PA_dn_28:7.12	Atikkamma ca purisassa chavimaṁsalohitaṁ aṭṭhiṁ paccavekkhati.	7	
PA_dn_28:7.13	Purisassa ca viññāṇasotaṁ pajānāti, ubhayato abbocchinnaṁ idha loke patiṭṭhitañca paraloke patiṭṭhitañca.	7	
PA_dn_28:7.14	Ayaṁ tatiyā dassanasamāpatti.	7	
PA_dn_28:7.15_0	Puna caparaṁ, bhante, idhekacco samaṇo vā brāhmaṇo vā ātappamanvāya …pe… tathārūpaṁ	7	
PA_dn_28:7.15_1	cetosamādhiṁ phusati, yathāsamāhite citte imameva kāyaṁ uddhaṁ pādatalā adho kesamatthakā	7	
PA_dn_28:7.15_2	tacapariyantaṁ pūraṁ nānappakārassa asucino paccavekkhati:	7	
PA_dn_28:7.16	‘atthi imasmiṁ kāye kesā lomā …pe… lasikā muttan’ti.	7	
PA_dn_28:7.17	Atikkamma ca purisassa chavimaṁsalohitaṁ aṭṭhiṁ paccavekkhati.	7	
PA_dn_28:7.18	Purisassa ca viññāṇasotaṁ pajānāti, ubhayato abbocchinnaṁ idha loke appatiṭṭhitañca paraloke appatiṭṭhitañca.	7	
PA_dn_28:7.19	Ayaṁ catutthā dassanasamāpatti.	7	
PA_dn_28:7.20	Etadānuttariyaṁ, bhante, dassanasamāpattīsu.	7	
PA_dn_28:8.0	1.6. Puggalapaṇṇattidesanā	8	
PA_dn_28:8.1	Aparaṁ pana, bhante, etadānuttariyaṁ, yathā bhagavā dhammaṁ deseti puggalapaṇṇattīsu.	8	
PA_dn_28:8.2	Sattime, bhante, puggalā.	8	
PA_dn_28:8.3	Ubhatobhāgavimutto paññāvimutto kāyasakkhi diṭṭhippatto saddhāvimutto dhammānusārī saddhānusārī.	8	
PA_dn_28:8.4	Etadānuttariyaṁ, bhante, puggalapaṇṇattīsu.	8	
PA_dn_28:9.0	1.7. Padhānadesanā	9	
PA_dn_28:9.1	Aparaṁ pana, bhante, etadānuttariyaṁ, yathā bhagavā dhammaṁ deseti padhānesu.	9	
PA_dn_28:9.2	Sattime, bhante, sambojjhaṅgā satisambojjhaṅgo dhammavicayasambojjhaṅgo vīriyasambojjhaṅgo pītisambojjhaṅgo passaddhisambojjhaṅgo samādhisambojjhaṅgo upekkhāsambojjhaṅgo.	9	
PA_dn_28:9.3	Etadānuttariyaṁ, bhante, padhānesu.	9	
PA_dn_28:10.0	1.8. Paṭipadādesanā	10	
PA_dn_28:10.1	Aparaṁ pana, bhante, etadānuttariyaṁ, yathā bhagavā dhammaṁ deseti paṭipadāsu.	10	
PA_dn_28:10.2	Catasso imā, bhante, paṭipadā dukkhā paṭipadā dandhābhiññā,	10	
PA_dn_28:10.3	dukkhā paṭipadā khippābhiññā,	10	
PA_dn_28:10.4	sukhā paṭipadā dandhābhiññā,	10	
PA_dn_28:10.5	sukhā paṭipadā khippābhiññāti.	10	
PA_dn_28:10.6	Tatra, bhante, yāyaṁ paṭipadā dukkhā dandhābhiññā, ayaṁ, bhante, paṭipadā ubhayeneva hīnā akkhāyati dukkhattā ca dandhattā ca.	10	
PA_dn_28:10.7	Tatra, bhante, yāyaṁ paṭipadā dukkhā khippābhiññā, ayaṁ pana, bhante, paṭipadā dukkhattā hīnā akkhāyati.	10	
PA_dn_28:10.8	Tatra, bhante, yāyaṁ paṭipadā sukhā dandhābhiññā, ayaṁ pana, bhante, paṭipadā dandhattā hīnā akkhāyati.	10	
PA_dn_28:10.9	Tatra, bhante, yāyaṁ paṭipadā sukhā khippābhiññā, ayaṁ pana, bhante, paṭipadā ubhayeneva paṇītā akkhāyati sukhattā ca khippattā ca.	10	
PA_dn_28:10.10	Etadānuttariyaṁ, bhante, paṭipadāsu.	10	
PA_dn_28:11.0	1.9. Bhassasamācārādidesanā	11	
PA_dn_28:11.1	Aparaṁ pana, bhante, etadānuttariyaṁ, yathā bhagavā dhammaṁ deseti bhassasamācāre.	11	
PA_dn_28:11.2	Idha, bhante, ekacco na ceva musāvādupasañhitaṁ vācaṁ bhāsati na ca vebhūtiyaṁ na ca pesuṇiyaṁ na ca sārambhajaṁ jayāpekkho;	11	
PA_dn_28:11.3	mantā mantā ca vācaṁ bhāsati nidhānavatiṁ kālena.	11	
PA_dn_28:11.4	Etadānuttariyaṁ, bhante, bhassasamācāre.	11	
PA_dn_28:12.1	Aparaṁ pana, bhante, etadānuttariyaṁ, yathā bhagavā dhammaṁ deseti purisasīlasamācāre.	12	
PA_dn_28:12.2_0	Idha, bhante, ekacco sacco cassa saddho ca, na ca kuhako, na ca lapako, na ca nemittiko,	12	
PA_dn_28:12.2_1	na ca nippesiko, na ca lābhena lābhaṁ nijigīsanako, indriyesu guttadvāro, bhojane	12	
PA_dn_28:12.2_2	mattaññū, samakārī, jāgariyānuyogamanuyutto, atandito, āraddhavīriyo, jhāyī, satimā,	12	
PA_dn_28:12.2_3	kalyāṇapaṭibhāno, gatimā, dhitimā, matimā, na ca kāmesu giddho, sato ca nipako ca.	12	
PA_dn_28:12.3	Etadānuttariyaṁ, bhante, purisasīlasamācāre.	12	
PA_dn_28:13.0	1.10. Anusāsanavidhādesanā	13	
PA_dn_28:13.1	Aparaṁ pana, bhante, etadānuttariyaṁ, yathā bhagavā dhammaṁ deseti anusāsanavidhāsu.	13	
PA_dn_28:13.2	Catasso imā, bhante, anusāsanavidhā—	13	
PA_dn_28:13.3	jānāti, bhante, bhagavā aparaṁ puggalaṁ paccattaṁ yonisomanasikārā	13	
PA_dn_28:13.4	‘ayaṁ puggalo yathānusiṭṭhaṁ tathā paṭipajjamāno tiṇṇaṁ saṁyojanānaṁ parikkhayā sotāpanno bhavissati avinipātadhammo niyato sambodhiparāyaṇo’ti.	13	
PA_dn_28:13.5	Jānāti, bhante, bhagavā paraṁ puggalaṁ paccattaṁ yonisomanasikārā:	13	
PA_dn_28:13.6_0	‘ayaṁ puggalo yathānusiṭṭhaṁ tathā paṭipajjamāno tiṇṇaṁ saṁyojanānaṁ parikkhayā rāgadosamohānaṁ	13	
PA_dn_28:13.6_1	tanuttā sakadāgāmī bhavissati, sakideva imaṁ lokaṁ āgantvā dukkhassantaṁ karissatī’ti.	13	
PA_dn_28:13.7	Jānāti, bhante, bhagavā paraṁ puggalaṁ paccattaṁ yonisomanasikārā:	13	
PA_dn_28:13.8	‘ayaṁ puggalo yathānusiṭṭhaṁ tathā paṭipajjamāno pañcannaṁ orambhāgiyānaṁ saṁyojanānaṁ parikkhayā opapātiko bhavissati tattha parinibbāyī anāvattidhammo tasmā lokā’ti.	13	
PA_dn_28:13.9	Jānāti, bhante, bhagavā paraṁ puggalaṁ paccattaṁ yonisomanasikārā:	13	
PA_dn_28:13.10	‘ayaṁ puggalo yathānusiṭṭhaṁ tathā paṭipajjamāno āsavānaṁ khayā anāsavaṁ cetovimuttiṁ paññāvimuttiṁ diṭṭheva dhamme sayaṁ abhiññā sacchikatvā upasampajja viharissatī’ti.	13	
PA_dn_28:13.11	Etadānuttariyaṁ, bhante, anusāsanavidhāsu.	13	
PA_dn_28:14.0	1.11. Parapuggalavimuttiñāṇadesanā	14	
PA_dn_28:14.1	Aparaṁ pana, bhante, etadānuttariyaṁ, yathā bhagavā dhammaṁ deseti parapuggalavimuttiñāṇe.	14	
PA_dn_28:14.2	Jānāti, bhante, bhagavā paraṁ puggalaṁ paccattaṁ yonisomanasikārā:	14	
PA_dn_28:14.3	‘ayaṁ puggalo tiṇṇaṁ saṁyojanānaṁ parikkhayā sotāpanno bhavissati avinipātadhammo niyato sambodhiparāyaṇo’ti.	14	
PA_dn_28:14.4	Jānāti, bhante, bhagavā paraṁ puggalaṁ paccattaṁ yonisomanasikārā:	14	
PA_dn_28:14.5	‘ayaṁ puggalo tiṇṇaṁ saṁyojanānaṁ parikkhayā rāgadosamohānaṁ tanuttā sakadāgāmī bhavissati, sakideva imaṁ lokaṁ āgantvā dukkhassantaṁ karissatī’ti.	14	
PA_dn_28:14.6	Jānāti, bhante, bhagavā paraṁ puggalaṁ paccattaṁ yonisomanasikārā:	14	
PA_dn_28:14.7	‘ayaṁ puggalo pañcannaṁ orambhāgiyānaṁ saṁyojanānaṁ parikkhayā opapātiko bhavissati tattha parinibbāyī anāvattidhammo tasmā lokā’ti.	14	
PA_dn_28:14.8	Jānāti, bhante, bhagavā paraṁ puggalaṁ paccattaṁ yonisomanasikārā:	14	
PA_dn_28:14.9	‘ayaṁ puggalo āsavānaṁ khayā anāsavaṁ cetovimuttiṁ paññāvimuttiṁ diṭṭheva dhamme sayaṁ abhiññā sacchikatvā upasampajja viharissatī’ti.	14	
PA_dn_28:14.10	Etadānuttariyaṁ, bhante, parapuggalavimuttiñāṇe.	14	
PA_dn_28:15.0	1.12. Sassatavādadesanā	15	
PA_dn_28:15.1	Aparaṁ pana, bhante, etadānuttariyaṁ, yathā bhagavā dhammaṁ deseti sassatavādesu.	15	
PA_dn_28:15.2	Tayome, bhante, sassatavādā.	15	
PA_dn_28:15.3	Idha, bhante, ekacco samaṇo vā brāhmaṇo vā ātappamanvāya …pe… tathārūpaṁ cetosamādhiṁ phusati, yathāsamāhite citte anekavihitaṁ pubbenivāsaṁ anussarati.	15	
PA_dn_28:15.4_0	Seyyathidaṁ—ekampi jātiṁ dvepi jātiyo tissopi jātiyo catassopi jātiyo pañcapi jātiyo	15	
PA_dn_28:15.4_1	dasapi jātiyo vīsampi jātiyo tiṁsampi jātiyo cattālīsampi jātiyo paññāsampi jātiyo	15	
PA_dn_28:15.4_2	jātisatampi jātisahassampi jātisatasahassampi anekānipi jātisatāni anekānipi jātisahassāni	15	
PA_dn_28:15.4_3	anekānipi jātisatasahassāni, ‘amutrāsiṁ evaṁnāmo evaṅgotto evaṁvaṇṇo evamāhāro evaṁsukhadukkhappaṭisaṁvedī	15	
PA_dn_28:15.4_4	evamāyupariyanto, so tato cuto amutra udapādiṁ; tatrāpāsiṁ evaṁnāmo evaṅgotto evaṁvaṇṇo	15	
PA_dn_28:15.4_5	evamāhāro evaṁsukhadukkhappaṭisaṁvedī evamāyupariyanto, so tato cuto idhūpapanno’ti.	15	
PA_dn_28:15.4_6	Iti sākāraṁ sauddesaṁ anekavihitaṁ pubbenivāsaṁ anussarati.	15	
PA_dn_28:15.5	So evamāha:	15	
PA_dn_28:15.6	‘atītampāhaṁ addhānaṁ jānāmi—saṁvaṭṭi vā loko vivaṭṭi vāti.	15	
PA_dn_28:15.7	Anāgataṁpāhaṁ addhānaṁ jānāmi—saṁvaṭṭissati vā loko vivaṭṭissati vāti.	15	
PA_dn_28:15.8	Sassato attā ca loko ca vañjho kūṭaṭṭho esikaṭṭhāyiṭṭhito. Te ca sattā sandhāvanti saṁsaranti cavanti upapajjanti, atthi tveva sassatisaman’ti.	15	
PA_dn_28:15.9	Ayaṁ paṭhamo sassatavādo.	15	
PA_dn_28:15.10	Puna caparaṁ, bhante, idhekacco samaṇo vā brāhmaṇo vā ātappamanvāya …pe… tathārūpaṁ cetosamādhiṁ phusati, yathāsamāhite citte anekavihitaṁ pubbenivāsaṁ anussarati.	15	
PA_dn_28:15.11_0	Seyyathidaṁ—ekampi saṁvaṭṭavivaṭṭaṁ dvepi saṁvaṭṭavivaṭṭāni tīṇipi saṁvaṭṭavivaṭṭāni	15	
PA_dn_28:15.11_1	cattāripi saṁvaṭṭavivaṭṭāni pañcapi saṁvaṭṭavivaṭṭāni dasapi saṁvaṭṭavivaṭṭāni, ‘amutrāsiṁ	15	
PA_dn_28:15.11_2	evaṁnāmo evaṅgotto evaṁvaṇṇo evamāhāro evaṁsukhadukkhappaṭisaṁvedī evamāyupariyanto,	15	
PA_dn_28:15.11_3	so tato cuto amutra udapādiṁ; tatrāpāsiṁ evaṁnāmo evaṅgotto evaṁvaṇṇo evamāhāro evaṁsukhadukkhappaṭisaṁvedī	15	
PA_dn_28:15.11_4	evamāyupariyanto, so tato cuto idhūpapanno’ti. Iti sākāraṁ sauddesaṁ anekavihitaṁ	15	
PA_dn_28:15.11_5	pubbenivāsaṁ anussarati.	15	
PA_dn_28:15.12	So evamāha:	15	
PA_dn_28:15.13	‘atītampāhaṁ addhānaṁ jānāmi saṁvaṭṭi vā loko vivaṭṭi vāti.	15	
PA_dn_28:15.14	Anāgataṁpāhaṁ addhānaṁ jānāmi saṁvaṭṭissati vā loko vivaṭṭissati vāti.	15	
PA_dn_28:15.15	Sassato attā ca loko ca vañjho kūṭaṭṭho esikaṭṭhāyiṭṭhito.	15	
PA_dn_28:15.16	Te ca sattā sandhāvanti saṁsaranti cavanti upapajjanti, atthi tveva sassatisaman’ti.	15	
PA_dn_28:15.17	Ayaṁ dutiyo sassatavādo.	15	
PA_dn_28:15.18	Puna caparaṁ, bhante, idhekacco samaṇo vā brāhmaṇo vā ātappamanvāya …pe… tathārūpaṁ cetosamādhiṁ phusati, yathāsamāhite citte anekavihitaṁ pubbenivāsaṁ anussarati.	15	
PA_dn_28:15.19_0	Seyyathidaṁ—dasapi saṁvaṭṭavivaṭṭāni vīsampi saṁvaṭṭavivaṭṭāni tiṁsampi saṁvaṭṭavivaṭṭāni	15	
PA_dn_28:15.19_1	cattālīsampi saṁvaṭṭavivaṭṭāni, ‘amutrāsiṁ evaṁnāmo evaṅgotto evaṁvaṇṇo evamāhāro	15	
PA_dn_28:15.19_2	evaṁsukhadukkhappaṭisaṁvedī evamāyupariyanto, so tato cuto amutra udapādiṁ; tatrāpāsiṁ	15	
PA_dn_28:15.19_3	evaṁnāmo evaṅgotto evaṁvaṇṇo evamāhāro evaṁsukhadukkhappaṭisaṁvedī evamāyupariyanto,	15	
PA_dn_28:15.19_4	so tato cuto idhūpapanno’ti. Iti sākāraṁ sauddesaṁ anekavihitaṁ pubbenivāsaṁ anussarati.	15	
PA_dn_28:15.20	So evamāha:	15	
PA_dn_28:15.21	‘atītampāhaṁ addhānaṁ jānāmi saṁvaṭṭipi loko vivaṭṭipīti;	15	
PA_dn_28:15.22	anāgataṁpāhaṁ addhānaṁ jānāmi saṁvaṭṭissatipi loko vivaṭṭissatipīti.	15	
PA_dn_28:15.23	Sassato attā ca loko ca vañjho kūṭaṭṭho esikaṭṭhāyiṭṭhito.	15	
PA_dn_28:15.24	Te ca sattā sandhāvanti saṁsaranti cavanti upapajjanti, atthi tveva sassatisaman’ti.	15	
PA_dn_28:15.25	Ayaṁ tatiyo sassatavādo,	15	
PA_dn_28:15.26	etadānuttariyaṁ, bhante, sassatavādesu.	15	
PA_dn_28:16.0	1.13. Pubbenivāsānussatiñāṇadesanā	16	
PA_dn_28:16.1	Aparaṁ pana, bhante, etadānuttariyaṁ, yathā bhagavā dhammaṁ deseti pubbenivāsānussatiñāṇe.	16	
PA_dn_28:16.2	Idha, bhante, ekacco samaṇo vā brāhmaṇo vā ātappamanvāya …pe… tathārūpaṁ cetosamādhiṁ phusati, yathāsamāhite citte anekavihitaṁ pubbenivāsaṁ anussarati.	16	
PA_dn_28:16.3_0	Seyyathidaṁ—ekampi jātiṁ dvepi jātiyo tissopi jātiyo catassopi jātiyo pañcapi jātiyo	16	
PA_dn_28:16.3_1	dasapi jātiyo vīsampi jātiyo tiṁsampi jātiyo cattālīsampi jātiyo paññāsampi jātiyo	16	
PA_dn_28:16.3_2	jātisatampi jātisahassampi jātisatasahassampi anekepi saṁvaṭṭakappe anekepi vivaṭṭakappe	16	
PA_dn_28:16.3_3	anekepi saṁvaṭṭavivaṭṭakappe,	16	
PA_dn_28:16.4_0	‘amutrāsiṁ evaṁnāmo evaṅgotto evaṁvaṇṇo evamāhāro evaṁsukhadukkhappaṭisaṁvedī evamāyupariyanto,	16	
PA_dn_28:16.4_1	so tato cuto amutra udapādiṁ; tatrāpāsiṁ evaṁnāmo evaṅgotto evaṁvaṇṇo evamāhāro evaṁsukhadukkhappaṭisaṁvedī	16	
PA_dn_28:16.4_2	evamāyupariyanto, so tato cuto idhūpapanno’ti. Iti sākāraṁ sauddesaṁ anekavihitaṁ	16	
PA_dn_28:16.4_3	pubbenivāsaṁ anussarati.	16	
PA_dn_28:16.5	Santi, bhante, devā, yesaṁ na sakkā gaṇanāya vā saṅkhānena vā āyu saṅkhātuṁ.	16	
PA_dn_28:16.6	Api ca yasmiṁ yasmiṁ attabhāve abhinivuṭṭhapubbo hoti yadi vā rūpīsu yadi vā arūpīsu yadi vā saññīsu yadi vā asaññīsu yadi vā nevasaññīnāsaññīsu.	16	
PA_dn_28:16.7	Iti sākāraṁ sauddesaṁ anekavihitaṁ pubbenivāsaṁ anussarati.	16	
PA_dn_28:16.8	Etadānuttariyaṁ, bhante, pubbenivāsānussatiñāṇe.	16	
PA_dn_28:17.0	1.14. Cutūpapātañāṇadesanā	17	
PA_dn_28:17.1	Aparaṁ pana, bhante, etadānuttariyaṁ, yathā bhagavā dhammaṁ deseti sattānaṁ cutūpapātañāṇe.	17	
PA_dn_28:17.2_0	Idha, bhante, ekacco samaṇo vā brāhmaṇo vā ātappamanvāya …pe… tathārūpaṁ cetosamādhiṁ	17	
PA_dn_28:17.2_1	phusati, yathāsamāhite citte dibbena cakkhunā visuddhena atikkantamānusakena satte	17	
PA_dn_28:17.2_2	passati cavamāne upapajjamāne	17	
PA_dn_28:17.3_0	hīne paṇīte suvaṇṇe dubbaṇṇe sugate duggate yathākammūpage satte pajānāti: ‘ime vata	17	
PA_dn_28:17.3_1	bhonto sattā kāyaduccaritena samannāgatā vacīduccaritena samannāgatā manoduccaritena	17	
PA_dn_28:17.3_2	samannāgatā ariyānaṁ upavādakā micchādiṭṭhikā micchādiṭṭhikammasamādānā. Te kāyassa	17	
PA_dn_28:17.3_3	bhedā paraṁ maraṇā apāyaṁ duggatiṁ vinipātaṁ nirayaṁ upapannā. Ime vā pana bhonto	17	
PA_dn_28:17.3_4	sattā kāyasucaritena samannāgatā vacīsucaritena samannāgatā manosucaritena samannāgatā	17	
PA_dn_28:17.3_5	ariyānaṁ anupavādakā sammādiṭṭhikā sammādiṭṭhikammasamādānā. Te kāyassa bhedā paraṁ	17	
PA_dn_28:17.3_6	maraṇā sugatiṁ saggaṁ lokaṁ upapannā’ti. Iti dibbena cakkhunā visuddhena atikkantamānusakena	17	
PA_dn_28:17.3_7	satte passati cavamāne upapajjamāne hīne paṇīte suvaṇṇe dubbaṇṇe sugate duggate yathākammūpage satte pajānāti.	17	
PA_dn_28:17.4	Etadānuttariyaṁ, bhante, sattānaṁ cutūpapātañāṇe.	17	
PA_dn_28:18.0	1.15. Iddhividhadesanā	18	
PA_dn_28:18.1	Aparaṁ pana, bhante, etadānuttariyaṁ, yathā bhagavā dhammaṁ deseti iddhividhāsu.	18	
PA_dn_28:18.2	Dvemā, bhante, iddhividhāyo—	18	
PA_dn_28:18.3	atthi, bhante, iddhi sāsavā saupadhikā, ‘no ariyā’ti vuccati.	18	
PA_dn_28:18.4	Atthi, bhante, iddhi anāsavā anupadhikā ‘ariyā’ti vuccati.	18	
PA_dn_28:18.5	Katamā ca, bhante, iddhi sāsavā saupadhikā, ‘no ariyā’ti vuccati?	18	
PA_dn_28:18.6	idha, bhante, ekacco samaṇo vā brāhmaṇo vā ātappamanvāya …pe… tathārūpaṁ cetosamādhiṁ phusati, yathāsamāhite citte anekavihitaṁ iddhividhaṁ paccanubhoti—	18	
PA_dn_28:18.7_0	ekopi hutvā bahudhā hoti, bahudhāpi hutvā eko hoti; āvibhāvaṁ tirobhāvaṁ tirokuṭṭaṁ	18	
PA_dn_28:18.7_1	tiropākāraṁ tiropabbataṁ asajjamāno gacchati seyyathāpi ākāse; pathaviyāpi ummujjanimujjaṁ	18	
PA_dn_28:18.7_2	karoti seyyathāpi udake; udakepi abhijjamāne gacchati seyyathāpi pathaviyaṁ; ākāsepi	18	
PA_dn_28:18.7_3	pallaṅkena kamati seyyathāpi pakkhī sakuṇo; imepi candimasūriye evaṁmahiddhike evaṁmahānubhāve	18	
PA_dn_28:18.7_4	pāṇinā parāmasati parimajjati; yāva brahmalokāpi kāyena vasaṁ vatteti.	18	
PA_dn_28:18.8	Ayaṁ, bhante, iddhi sāsavā saupadhikā, ‘no ariyā’ti vuccati.	18	
PA_dn_28:18.9	Katamā pana, bhante, iddhi anāsavā anupadhikā, ‘ariyā’ti vuccati?	18	
PA_dn_28:18.10	Idha, bhante, bhikkhu sace ākaṅkhati: ‘paṭikūle appaṭikūlasaññī vihareyyan’ti, appaṭikūlasaññī tattha viharati.	18	
PA_dn_28:18.11	Sace ākaṅkhati: ‘appaṭikūle paṭikūlasaññī vihareyyan’ti, paṭikūlasaññī tattha viharati.	18	
PA_dn_28:18.12	Sace ākaṅkhati: ‘paṭikūle ca appaṭikūle ca appaṭikūlasaññī vihareyyan’ti, appaṭikūlasaññī tattha viharati.	18	
PA_dn_28:18.13	Sace ākaṅkhati: ‘paṭikūle ca appaṭikūle ca paṭikūlasaññī vihareyyan’ti, paṭikūlasaññī tattha viharati.	18	
PA_dn_28:18.14	Sace ākaṅkhati: ‘paṭikūlañca appaṭikūlañca tadubhayaṁ abhinivajjetvā upekkhako vihareyyaṁ sato sampajāno’ti, upekkhako tattha viharati sato sampajāno.	18	
PA_dn_28:18.15	Ayaṁ, bhante, iddhi anāsavā anupadhikā ‘ariyā’ti vuccati.	18	
PA_dn_28:18.16	Etadānuttariyaṁ, bhante, iddhividhāsu.	18	
PA_dn_28:18.17_0	Taṁ bhagavā asesamabhijānāti, taṁ bhagavato asesamabhijānato uttari abhiññeyyaṁ natthi,	18	
PA_dn_28:18.17_1	yadabhijānaṁ añño samaṇo vā brāhmaṇo vā bhagavatā bhiyyobhiññataro assa yadidaṁ iddhividhāsu.	18	
PA_dn_28:19.0	1.16. Aññathāsatthuguṇadassana	19	
PA_dn_28:19.1	Yaṁ taṁ, bhante, saddhena kulaputtena pattabbaṁ āraddhavīriyena thāmavatā purisathāmena purisavīriyena purisaparakkamena purisadhorayhena, anuppattaṁ taṁ bhagavatā.	19	
PA_dn_28:19.2_0	Na ca, bhante, bhagavā kāmesu kāmasukhallikānuyogamanuyutto hīnaṁ gammaṁ pothujjanikaṁ	19	
PA_dn_28:19.2_1	anariyaṁ anatthasaṁhitaṁ, na ca attakilamathānuyogamanuyutto dukkhaṁ anariyaṁ anatthasaṁhitaṁ.	19	
PA_dn_28:19.3	Catunnañca bhagavā jhānānaṁ ābhicetasikānaṁ diṭṭhadhammasukhavihārānaṁ nikāmalābhī akicchalābhī akasiralābhī.	19	
PA_dn_28:19.4.0	1.17. Anuyogadānappakāra	19	
PA_dn_28:19.5	Sace maṁ, bhante, evaṁ puccheyya:	19	
PA_dn_28:19.6	‘kiṁ nu kho, āvuso sāriputta, ahesuṁ atītamaddhānaṁ aññe samaṇā vā brāhmaṇā vā bhagavatā bhiyyobhiññatarā sambodhiyan’ti, evaṁ puṭṭho ahaṁ, bhante, ‘no’ti vadeyyaṁ.	19	
PA_dn_28:19.7	‘Kiṁ panāvuso sāriputta, bhavissanti anāgatamaddhānaṁ aññe samaṇā vā brāhmaṇā vā bhagavatā bhiyyobhiññatarā sambodhiyan’ti, evaṁ puṭṭho ahaṁ, bhante, ‘no’ti vadeyyaṁ.	19	
PA_dn_28:19.8	‘Kiṁ panāvuso sāriputta, atthetarahi añño samaṇo vā brāhmaṇo vā bhagavatā bhiyyobhiññataro sambodhiyan’ti, evaṁ puṭṭho ahaṁ, bhante, ‘no’ti vadeyyaṁ.	19	
PA_dn_28:19.9	Sace pana maṁ, bhante, evaṁ puccheyya:	19	
PA_dn_28:19.10	‘kiṁ nu kho, āvuso sāriputta, ahesuṁ atītamaddhānaṁ aññe samaṇā vā brāhmaṇā vā bhagavatā samasamā sambodhiyan’ti, evaṁ puṭṭho ahaṁ, bhante, ‘evan’ti vadeyyaṁ.	19	
PA_dn_28:19.11	‘Kiṁ panāvuso sāriputta, bhavissanti anāgatamaddhānaṁ aññe samaṇā vā brāhmaṇā vā bhagavatā samasamā sambodhiyan’ti, evaṁ puṭṭho ahaṁ, bhante, ‘evan’ti vadeyyaṁ.	19	
PA_dn_28:19.12	‘Kiṁ panāvuso sāriputta, atthetarahi aññe samaṇā vā brāhmaṇā vā bhagavatā samasamā sambodhiyan’ti, evaṁ puṭṭho ahaṁ, bhante, ‘no’ti vadeyyaṁ.	19	
PA_dn_28:19.13	Sace pana maṁ, bhante, evaṁ puccheyya:	19	
PA_dn_28:19.14	‘kiṁ panāyasmā sāriputto ekaccaṁ abbhanujānāti, ekaccaṁ na abbhanujānātī’ti, evaṁ puṭṭho ahaṁ, bhante, evaṁ byākareyyaṁ:	19	
PA_dn_28:19.15	‘sammukhā metaṁ, āvuso, bhagavato sutaṁ, sammukhā paṭiggahitaṁ:	19	
PA_dn_28:19.16	“ahesuṁ atītamaddhānaṁ arahanto sammāsambuddhā mayā samasamā sambodhiyan”ti.	19	
PA_dn_28:19.17	Sammukhā metaṁ, āvuso, bhagavato sutaṁ, sammukhā paṭiggahitaṁ:	19	
PA_dn_28:19.18	“bhavissanti anāgatamaddhānaṁ arahanto sammāsambuddhā mayā samasamā sambodhiyan”ti.	19	
PA_dn_28:19.19	Sammukhā metaṁ, āvuso, bhagavato sutaṁ sammukhā paṭiggahitaṁ:	19	
PA_dn_28:19.20	“aṭṭhānametaṁ anavakāso yaṁ ekissā lokadhātuyā dve arahanto sammāsambuddhā apubbaṁ acarimaṁ uppajjeyyuṁ, netaṁ ṭhānaṁ vijjatī”’ti.	19	
PA_dn_28:19.21_0	Kaccāhaṁ, bhante, evaṁ puṭṭho evaṁ byākaramāno vuttavādī ceva bhagavato homi, na	19	
PA_dn_28:19.21_1	ca bhagavantaṁ abhūtena abbhācikkhāmi, dhammassa cānudhammaṁ byākaromi, na ca koci	19	
PA_dn_28:19.21_2	sahadhammiko vādānuvādo gārayhaṁ ṭhānaṁ āgacchatī”ti?	19	
PA_dn_28:19.22_0	“Taggha tvaṁ, sāriputta, evaṁ puṭṭho evaṁ byākaramāno vuttavādī ceva me hosi, na	19	
PA_dn_28:19.22_1	ca maṁ abhūtena abbhācikkhasi, dhammassa cānudhammaṁ byākarosi, na ca koci sahadhammiko	19	
PA_dn_28:19.22_2	vādānuvādo gārayhaṁ ṭhānaṁ āgacchatī”ti.	19	
PA_dn_28:20.0	2. Acchariyaabbhuta	20	
PA_dn_28:20.1	Evaṁ vutte, āyasmā udāyī bhagavantaṁ etadavoca:	20	
PA_dn_28:20.2	“acchariyaṁ, bhante, abbhutaṁ, bhante, tathāgatassa appicchatā santuṭṭhitā sallekhatā.	20	
PA_dn_28:20.3	Yatra hi nāma tathāgato evaṁmahiddhiko evaṁmahānubhāvo, atha ca pana nevattānaṁ pātukarissati.	20	
PA_dn_28:20.4	Ekamekañcepi ito, bhante, dhammaṁ aññatitthiyā paribbājakā attani samanupasseyyuṁ, te tāvatakeneva paṭākaṁ parihareyyuṁ.	20	
PA_dn_28:20.5	Acchariyaṁ, bhante, abbhutaṁ, bhante, tathāgatassa appicchatā santuṭṭhitā sallekhatā.	20	
PA_dn_28:20.6	Yatra hi nāma tathāgato evaṁmahiddhiko evaṁmahānubhāvo. Atha ca pana nevattānaṁ pātukarissatī”ti.	20	
PA_dn_28:20.7	“Passa kho tvaṁ, udāyi, ‘tathāgatassa appicchatā santuṭṭhitā sallekhatā.	20	
PA_dn_28:20.8	Yatra hi nāma tathāgato evaṁmahiddhiko evaṁmahānubhāvo, atha ca pana nevattānaṁ pātukarissati’.	20	
PA_dn_28:20.9	Ekamekañcepi ito, udāyi, dhammaṁ aññatitthiyā paribbājakā attani samanupasseyyuṁ, te tāvatakeneva paṭākaṁ parihareyyuṁ.	20	
PA_dn_28:20.10	Passa kho tvaṁ, udāyi, ‘tathāgatassa appicchatā santuṭṭhitā sallekhatā.	20	
PA_dn_28:20.11	Yatra hi nāma tathāgato evaṁmahiddhiko evaṁmahānubhāvo, atha ca pana nevattānaṁ pātukarissatī’”ti.	20	
PA_dn_28:21.1	Atha kho bhagavā āyasmantaṁ sāriputtaṁ āmantesi:	21	
PA_dn_28:21.2	“Tasmātiha tvaṁ, sāriputta, imaṁ dhammapariyāyaṁ abhikkhaṇaṁ bhāseyyāsi bhikkhūnaṁ bhikkhunīnaṁ upāsakānaṁ upāsikānaṁ.	21	
PA_dn_28:21.3	Yesampi hi, sāriputta, moghapurisānaṁ bhavissati tathāgate kaṅkhā vā vimati vā, tesamimaṁ dhammapariyāyaṁ sutvā tathāgate kaṅkhā vā vimati vā, sā pahīyissatī”ti.	21	
PA_dn_28:21.4	Iti hidaṁ āyasmā sāriputto bhagavato sammukhā sampasādaṁ pavedesi.	21	
PA_dn_28:21.5	Tasmā imassa veyyākaraṇassa sampasādanīyantveva adhivacananti.	21	
PA_dn_28:21.6	Sampasādanīyasuttaṁ niṭṭhitaṁ pañcamaṁ.	21	
