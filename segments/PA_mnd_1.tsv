segmentnr	original	folio	analyzed
PA_mnd_1:0.1	Mahāniddesa	0	
PA_mnd_1:0.2	Aṭṭhakavagga	0	
PA_mnd_1:0.3	1. Kāmasuttaniddesa	0	
PA_mnd_1:1.1	Namo tassa Bhagavato Arahato Sammāsambuddhassa.	1	
PA_mnd_1:2.1	Kāmaṁ kāmayamānassa,	2	
PA_mnd_1:2.2	Tassa ce taṁ samijjhati;	2	
PA_mnd_1:2.3	Addhā pītimano hoti,	2	
PA_mnd_1:2.4	Laddhā macco yadicchati.	2	
PA_mnd_1:3.1	Kāmaṁ kāmayamānassāti kāmāti uddānato dve kāmā—	3	
PA_mnd_1:3.2	vatthukāmā ca kilesakāmā ca.	3	
PA_mnd_1:3.3	Katame vatthukāmā?	3	
PA_mnd_1:3.4	Manāpikā rūpā manāpikā saddā manāpikā gandhā manāpikā rasā manāpikā phoṭṭhabbā;	3	
PA_mnd_1:3.5_0	attharaṇā pāvuraṇā dāsidāsā ajeḷakā kukkuṭasūkarā hatthigavāssavaḷavā khettaṁ vatthu	3	
PA_mnd_1:3.5_1	hiraññaṁ suvaṇṇaṁ gāmanigamarājadhāniyo raṭṭhañca janapado ca koso ca koṭṭhāgārañca,	3	
PA_mnd_1:3.5_2	yaṁ kiñci rajanīyaṁ vatthu—	3	
PA_mnd_1:3.6	vatthukāmā.	3	
PA_mnd_1:4.1	Api ca atītā kāmā anāgatā kāmā paccuppannā kāmā;	4	
PA_mnd_1:4.2	ajjhattā kāmā bahiddhā kāmā ajjhattabahiddhā kāmā;	4	
PA_mnd_1:4.3	hīnā kāmā majjhimā kāmā paṇītā kāmā;	4	
PA_mnd_1:4.4	āpāyikā kāmā mānusikā kāmā dibbā kāmā;	4	
PA_mnd_1:4.5	paccupaṭṭhitā kāmā nimmitā kāmā animmitā kāmā paranimmitā kāmā;	4	
PA_mnd_1:4.6	pariggahitā kāmā apariggahitā kāmā mamāyitā kāmā amamāyitā kāmā;	4	
PA_mnd_1:4.7	sabbepi kāmāvacarā dhammā, sabbepi rūpāvacarā dhammā, sabbepi arūpāvacarā dhammā, taṇhāvatthukā taṇhārammaṇā kāmanīyaṭṭhena rajanīyaṭṭhena madanīyaṭṭhena kāmā—	4	
PA_mnd_1:4.8	ime vuccanti vatthukāmā.	4	
PA_mnd_1:5.1	Katame kilesakāmā?	5	
PA_mnd_1:5.2	Chando kāmo rāgo kāmo chandarāgo kāmo;	5	
PA_mnd_1:5.3	saṅkappo kāmo rāgo kāmo saṅkapparāgo kāmo;	5	
PA_mnd_1:5.4	yo kāmesu kāmacchando kāmarāgo kāmanandī kāmataṇhā kāmasneho kāmapariḷāho kāmamucchā kāmajjhosānaṁ kāmogho kāmayogo kāmupādānaṁ kāmacchandanīvaraṇaṁ.	5	
PA_mnd_1:6.1	“Addasaṁ kāma te mūlaṁ,	6	
PA_mnd_1:6.2	Saṅkappā kāma jāyasi;	6	
PA_mnd_1:6.3	Na taṁ saṅkappayissāmi,	6	
PA_mnd_1:6.4	Evaṁ kāma na hehisī”ti.—	6	
PA_mnd_1:7.1	Ime vuccanti kilesakāmā.	7	
PA_mnd_1:7.2	Kāmayamānassāti kāmayamānassa icchamānassa sādiyamānassa patthayamānassa pihayamānassa abhijappamānassāti—	7	
PA_mnd_1:7.3	kāmaṁ kāmayamānassa.	7	
PA_mnd_1:8.1	Tassa ce taṁ samijjhatīti.	8	
PA_mnd_1:8.2	Tassa ceti tassa khattiyassa vā brāhmaṇassa vā vessassa vā suddassa vā gahaṭṭhassa vā pabbajitassa vā devassa vā manussassa vā.	8	
PA_mnd_1:8.3	Tanti vatthukāmā vuccanti—	8	
PA_mnd_1:8.4	manāpikā rūpā manāpikā saddā manāpikā gandhā manāpikā rasā manāpikā phoṭṭhabbā.	8	
PA_mnd_1:8.5	Samijjhatīti ijjhati samijjhati labhati paṭilabhati adhigacchati vindatīti—	8	
PA_mnd_1:8.6	tassa ce taṁ samijjhati.	8	
PA_mnd_1:9.1	Addhā pītimano hotīti.	9	
PA_mnd_1:9.2	Addhāti ekaṁsavacanaṁ nissaṁsayavacanaṁ nikkaṅkhāvacanaṁ advejjhavacanaṁ adveḷhakavacanaṁ niyogavacanaṁ apaṇṇakavacanaṁ avatthāpanavacanametaṁ—	9	
PA_mnd_1:9.3	addhāti.	9	
PA_mnd_1:9.4	Pītīti yā pañcakāmaguṇapaṭisaññuttā pīti pāmujjaṁ āmodanā pamodanā hāso pahāso vitti tuṭṭhi odagyaṁ attamanatā abhipharaṇatā cittassa.	9	
PA_mnd_1:9.5	Manoti yaṁ cittaṁ mano mānasaṁ hadayaṁ paṇḍaraṁ mano manāyatanaṁ manindriyaṁ viññāṇaṁ viññāṇakkhandho tajjā manoviññāṇadhātu, ayaṁ vuccati mano.	9	
PA_mnd_1:9.6	Ayaṁ mano imāya pītiyā sahagato hoti sahajāto saṁsaṭṭho sampayutto ekuppādo ekanirodho ekavatthuko ekārammaṇo.	9	
PA_mnd_1:9.7	Pītimano hotīti pītimano hoti tuṭṭhamano haṭṭhamano pahaṭṭhamano attamano udaggamano muditamano pamoditamano hotīti—	9	
PA_mnd_1:9.8	addhā pītimano hoti.	9	
PA_mnd_1:10.1	Laddhā macco yadicchatīti.	10	
PA_mnd_1:10.2	Laddhāti labhitvā paṭilabhitvā adhigantvā vinditvā.	10	
PA_mnd_1:10.3	Maccoti satto naro mānavo poso puggalo jīvo jāgu jantu indagu manujo.	10	
PA_mnd_1:10.4	Yadicchatīti yaṁ icchati yaṁ sādiyati yaṁ pattheti yaṁ piheti yaṁ abhijappati, rūpaṁ vā saddaṁ vā gandhaṁ vā rasaṁ vā phoṭṭhabbaṁ vāti, laddhā macco yadicchati.	10	
PA_mnd_1:11.1	Tenāha bhagavā—	11	
PA_mnd_1:12.1	“Kāmaṁ kāmayamānassa,	12	
PA_mnd_1:12.2	tassa ce taṁ samijjhati;	12	
PA_mnd_1:12.3	Addhā pītimano hoti,	12	
PA_mnd_1:12.4	laddhā macco yadicchatī”ti.	12	
PA_mnd_1:13.1	Tassa ce kāmayānassa,	13	
PA_mnd_1:13.2	chandajātassa jantuno;	13	
PA_mnd_1:13.3	Te kāmā parihāyanti,	13	
PA_mnd_1:13.4	sallaviddhova ruppati.	13	
PA_mnd_1:14.1	Tassa ce kāmayānassāti.	14	
PA_mnd_1:14.2	Tassa ceti tassa khattiyassa vā brāhmaṇassa vā vessassa vā suddassa vā gahaṭṭhassa vā pabbajitassa vā devassa vā manussassa vā.	14	
PA_mnd_1:14.3	Kāmayānassāti kāme icchamānassa sādiyamānassa patthayamānassa pihayamānassa abhijappamānassa.	14	
PA_mnd_1:14.4	Atha vā kāmataṇhāya yāyati niyyati vuyhati saṁharīyati.	14	
PA_mnd_1:14.5	Yathā hatthiyānena vā assayānena vā goyānena vā ajayānena vā meṇḍayānena vā oṭṭhayānena vā kharayānena vā yāyati niyyati vuyhati saṁharīyati;	14	
PA_mnd_1:14.6	evamevaṁ kāmataṇhāya yāyati niyyati vuyhati saṁharīyatīti—	14	
PA_mnd_1:14.7	tassa ce kāmayānassa.	14	
PA_mnd_1:15.1	Chandajātassa jantunoti.	15	
PA_mnd_1:15.2_0	Chandoti yo kāmesu kāmacchando kāmarāgo kāmanandī kāmataṇhā kāmasneho kāmapariḷāho	15	
PA_mnd_1:15.2_1	kāmamucchā kāmajjhosānaṁ kāmogho kāmayogo kāmupādānaṁ kāmacchandanīvaraṇaṁ, tassa	15	
PA_mnd_1:15.2_2	so kāmacchando jāto hoti sañjāto nibbatto abhinibbatto pātubhūto.	15	
PA_mnd_1:15.3	Jantunoti sattassa narassa mānavassa posassa puggalassa jīvassa jāgussa jantussa indagussa manujassāti—	15	
PA_mnd_1:15.4	chandajātassa jantuno.	15	
PA_mnd_1:16.1	Te kāmā parihāyantīti—	16	
PA_mnd_1:16.2	te vā kāmā parihāyanti, so vā kāmehi parihāyati.	16	
PA_mnd_1:16.3	Kathaṁ te kāmā parihāyanti?	16	
PA_mnd_1:16.4_0	Tassa tiṭṭhantasseva te bhoge rājāno vā haranti, corā vā haranti, aggi vā dahati,	16	
PA_mnd_1:16.4_1	udakaṁ vā vahati, appiyā vā dāyādā haranti, nihitaṁ vā nādhigacchati, duppayuttā	16	
PA_mnd_1:16.4_2	vā kammantā bhijjanti, kule vā kulaṅgāro uppajjati, yo te bhoge vikirati vidhamati	16	
PA_mnd_1:16.4_3	viddhaṁseti aniccatāyeva aṭṭhamī.	16	
PA_mnd_1:16.5	Evaṁ te kāmā hāyanti parihāyanti paridhaṁsenti paripatanti antaradhāyanti vippalujjanti.	16	
PA_mnd_1:16.6	Kathaṁ so kāmehi parihāyati?	16	
PA_mnd_1:16.7	Tiṭṭhanteva te bhoge so cavati marati vippalujjati.	16	
PA_mnd_1:16.8	Evaṁ so kāmehi hāyati parihāyati paridhaṁsati paripatati antaradhāyati vippalujjati.	16	
PA_mnd_1:17.1	Corā haranti rājāno,	17	
PA_mnd_1:17.2	aggi dahati nassati;	17	
PA_mnd_1:17.3	Atha antena jahati,	17	
PA_mnd_1:17.4	sarīraṁ sapariggahaṁ;	17	
PA_mnd_1:17.5	Etadaññāya medhāvī,	17	
PA_mnd_1:17.6	bhuñjetha ca dadetha ca.	17	
PA_mnd_1:18.1	Datvā ca bhutvā ca yathānubhāvaṁ, anindito saggamupeti ṭhānanti, te kāmā parihāyanti.	18	
PA_mnd_1:19.1	Sallaviddhova ruppatīti.	19	
PA_mnd_1:19.2_0	Yathā ayomayena vā sallena viddho, aṭṭhimayena vā sallena dantamayena vā sallena	19	
PA_mnd_1:19.2_1	visāṇamayena vā sallena kaṭṭhamayena vā sallena viddho ruppati kuppati ghaṭṭīyati	19	
PA_mnd_1:19.2_2	pīḷīyati, byādhito domanassito hoti, evamevaṁ vatthukāmānaṁ vipariṇāmaññathābhāvā	19	
PA_mnd_1:19.2_3	uppajjanti sokaparidevadukkhadomanassupāyāsā.	19	
PA_mnd_1:19.3	So kāmasallena ca sokasallena ca viddho, ruppati kuppati ghaṭṭīyati pīḷīyati byādhito domanassito hotīti—	19	
PA_mnd_1:19.4	sallaviddhova ruppati.	19	
PA_mnd_1:20.1	Tenāha bhagavā—	20	
PA_mnd_1:21.1	“Tassa ce kāmayānassa,	21	
PA_mnd_1:21.2	chandajātassa jantuno;	21	
PA_mnd_1:21.3	Te kāmā parihāyanti,	21	
PA_mnd_1:21.4	sallaviddhova ruppatī”ti.	21	
PA_mnd_1:22.1	Yo kāme parivajjeti,	22	
PA_mnd_1:22.2	sappasseva padā siro;	22	
PA_mnd_1:22.3	Somaṁ visattikaṁ loke,	22	
PA_mnd_1:22.4	sato samativattati.	22	
PA_mnd_1:23.1	Yo kāme parivajjetīti.	23	
PA_mnd_1:23.2	Yoti yo yādiso yathāyutto yathāvihito yathāpakāro yaṁṭhānappatto yaṁdhammasamannāgato khattiyo vā brāhmaṇo vā vesso vā suddo vā gahaṭṭho vā pabbajito vā devo vā manusso vā.	23	
PA_mnd_1:23.3	Kāme parivajjetīti.	23	
PA_mnd_1:23.4	Kāmāti uddānato dve kāmā—	23	
PA_mnd_1:23.5	vatthukāmā ca kilesakāmā ca …pe…	23	
PA_mnd_1:23.6	ime vuccanti vatthukāmā …pe…	23	
PA_mnd_1:23.7	ime vuccanti kilesakāmā.	23	
PA_mnd_1:23.8	Kāme parivajjetīti dvīhi kāraṇehi kāme parivajjeti—	23	
PA_mnd_1:23.9	vikkhambhanato vā samucchedato vā.	23	
PA_mnd_1:23.10	Kathaṁ vikkhambhanato kāme parivajjeti?	23	
PA_mnd_1:23.11	“Aṭṭhikaṅkalūpamā kāmā appassādaṭṭhenā”ti passanto vikkhambhanato kāme parivajjeti,	23	
PA_mnd_1:23.12	“maṁsapesūpamā kāmā bahusādhāraṇaṭṭhenā”ti passanto vikkhambhanato kāme parivajjeti,	23	
PA_mnd_1:23.13	“tiṇukkūpamā kāmā anudahanaṭṭhenā”ti passanto vikkhambhanato kāme parivajjeti,	23	
PA_mnd_1:23.14	“aṅgārakāsūpamā kāmā mahāpariḷāhaṭṭhenā”ti passanto vikkhambhanato kāme parivajjeti,	23	
PA_mnd_1:23.15	“supinakūpamā kāmā ittarapaccupaṭṭhānaṭṭhenā”ti passanto vikkhambhanato kāme parivajjeti,	23	
PA_mnd_1:23.16	“yācitakūpamā kāmā tāvakālikaṭṭhenā”ti passanto vikkhambhanato kāme parivajjeti,	23	
PA_mnd_1:23.17	“rukkhaphalūpamā kāmā sambhañjanaparibhañjanaṭṭhenā”ti passanto vikkhambhanato kāme parivajjeti,	23	
PA_mnd_1:23.18	“asisūnūpamā kāmā adhikuṭṭanaṭṭhenā”ti passanto vikkhambhanato kāme parivajjeti,	23	
PA_mnd_1:23.19	“sattisūlūpamā kāmā vinivijjhanaṭṭhenā”ti passanto vikkhambhanato kāme parivajjeti,	23	
PA_mnd_1:23.20	“sappasirūpamā kāmā sappaṭibhayaṭṭhenā”ti passanto vikkhambhanato kāme parivajjeti,	23	
PA_mnd_1:23.21	“aggikkhandhūpamā kāmā mahābhitāpanaṭṭhenā”ti passanto vikkhambhanato kāme parivajjeti.	23	
PA_mnd_1:24.1	Buddhānussatiṁ bhāventopi vikkhambhanato kāme parivajjeti,	24	
PA_mnd_1:24.2	dhammānussatiṁ bhāventopi …pe…	24	
PA_mnd_1:24.3	saṅghānussatiṁ bhāventopi …	24	
PA_mnd_1:24.4	sīlānussatiṁ bhāventopi …	24	
PA_mnd_1:24.5	cāgānussatiṁ bhāventopi …	24	
PA_mnd_1:24.6	devatānussatiṁ bhāventopi …	24	
PA_mnd_1:24.7	ānāpānassatiṁ bhāventopi …	24	
PA_mnd_1:24.8	maraṇassatiṁ bhāventopi …	24	
PA_mnd_1:24.9	kāyagatāsatiṁ bhāventopi …	24	
PA_mnd_1:24.10	upasamānussatiṁ bhāventopi vikkhambhanato kāme parivajjeti.	24	
PA_mnd_1:25.1	Paṭhamaṁ jhānaṁ bhāventopi vikkhambhanato kāme parivajjeti …pe…	25	
PA_mnd_1:25.2	dutiyaṁ jhānaṁ bhāventopi …	25	
PA_mnd_1:25.3	tatiyaṁ jhānaṁ bhāventopi …	25	
PA_mnd_1:25.4	catutthaṁ jhānaṁ bhāventopi …	25	
PA_mnd_1:25.5	ākāsānañcāyatanasamāpattiṁ bhāventopi …	25	
PA_mnd_1:25.6	viññāṇañcāyatanasamāpattiṁ bhāventopi …	25	
PA_mnd_1:25.7	ākiñcaññāyatanasamāpattiṁ bhāventopi …	25	
PA_mnd_1:25.8	nevasaññānāsaññāyatanasamāpattiṁ bhāventopi vikkhambhanato kāme parivajjeti.	25	
PA_mnd_1:25.9	Evaṁ vikkhambhanato kāme parivajjeti.	25	
PA_mnd_1:26.1	Kathaṁ samucchedato kāme parivajjeti?	26	
PA_mnd_1:26.2	Sotāpattimaggaṁ bhāventopi apāyagamanīye kāme samucchedato parivajjeti,	26	
PA_mnd_1:26.3	sakadāgāmimaggaṁ bhāventopi oḷārike kāme samucchedato parivajjeti,	26	
PA_mnd_1:26.4	anāgāmimaggaṁ bhāventopi anusahagate kāme samucchedato parivajjeti,	26	
PA_mnd_1:26.5	arahattamaggaṁ bhāventopi sabbena sabbaṁ sabbathā sabbaṁ asesaṁ nissesaṁ samucchedato kāme parivajjeti.	26	
PA_mnd_1:26.6	Evaṁ samucchedato kāme parivajjetīti—	26	
PA_mnd_1:26.7	yo kāme parivajjeti.	26	
PA_mnd_1:27.1	Sappasseva padā siroti.	27	
PA_mnd_1:27.2	Sappo vuccati ahi.	27	
PA_mnd_1:27.3	Kenaṭṭhena sappo?	27	
PA_mnd_1:27.4	Saṁsappanto gacchatīti sappo;	27	
PA_mnd_1:27.5	bhujanto gacchatīti bhujago;	27	
PA_mnd_1:27.6	urena gacchatīti urago;	27	
PA_mnd_1:27.7	pannasiro gacchatīti pannago;	27	
PA_mnd_1:27.8	sirena supatīti sarīsapo;	27	
PA_mnd_1:27.9	bile sayatīti bilāsayo;	27	
PA_mnd_1:27.10	guhāyaṁ sayatīti guhāsayo;	27	
PA_mnd_1:27.11	dāṭhā tassa āvudhoti dāṭhāvudho;	27	
PA_mnd_1:27.12	visaṁ tassa ghoranti ghoraviso;	27	
PA_mnd_1:27.13	jivhā tassa duvidhāti dvijivho;	27	
PA_mnd_1:27.14	dvīhi jivhāhi rasaṁ sāyatīti dvirasaññū.	27	
PA_mnd_1:27.15	Yathā puriso jīvitukāmo amaritukāmo sukhakāmo dukkhapaṭikkūlo pādena sappasiraṁ vajjeyya vivajjeyya parivajjeyya abhinivajjeyya;	27	
PA_mnd_1:27.16	evamevaṁ sukhakāmo dukkhapaṭikkūlo kāme vajjeyya vivajjeyya parivajjeyya abhinivajjeyyāti—	27	
PA_mnd_1:27.17	sappasseva padā siro.	27	
PA_mnd_1:28.1	Somaṁ visattikaṁ loke, sato samativattatīti.	28	
PA_mnd_1:28.2	Soti yo kāme parivajjeti.	28	
PA_mnd_1:28.3	Visattikā vuccati taṇhā.	28	
PA_mnd_1:28.4_0	Yo rāgo sārāgo anunayo anurodho nandī nandirāgo, cittassa sārāgo icchā mucchā ajjhosānaṁ	28	
PA_mnd_1:28.4_1	gedho paligedho saṅgo paṅko, ejā māyā janikā sañjananī sibbinī jālinī saritā visattikā,	28	
PA_mnd_1:28.4_2	suttaṁ visatā āyūhinī dutiyā paṇidhi bhavanetti, vanaṁ vanatho sandhavo sneho apekkhā	28	
PA_mnd_1:28.4_3	paṭibandhu, āsā āsīsanā āsīsitattaṁ, rūpāsā saddāsā gandhāsā rasāsā phoṭṭhabbāsā,	28	
PA_mnd_1:28.4_4	lābhāsā dhanāsā puttāsā jīvitāsā, jappā pajappā abhijappā jappanā jappitattaṁ loluppaṁ	28	
PA_mnd_1:28.4_5	loluppāyanā loluppāyitattaṁ pucchañjikatā sādhukamyatā, adhammarāgo visamalobho nikanti	28	
PA_mnd_1:28.4_6	nikāmanā patthanā pihanā sampatthanā, kāmataṇhā bhavataṇhā vibhavataṇhā, rūpataṇhā	28	
PA_mnd_1:28.4_7	arūpataṇhā nirodhataṇhā, rūpataṇhā saddataṇhā gandhataṇhā rasataṇhā phoṭṭhabbataṇhā	28	
PA_mnd_1:28.4_8	dhammataṇhā, ogho yogo gantho upādānaṁ āvaraṇaṁ nīvaraṇaṁ chadanaṁ bandhanaṁ, upakkileso	28	
PA_mnd_1:28.4_9	anusayo pariyuṭṭhānaṁ latā vevicchaṁ, dukkhamūlaṁ dukkhanidānaṁ dukkhappabhavo mārapāso	28	
PA_mnd_1:28.4_10	mārabaḷisaṁ māravisayo, taṇhānadī taṇhājālaṁ taṇhāgaddūlaṁ taṇhāsamuddo abhijjhā lobho akusalamūlaṁ.	28	
PA_mnd_1:29.1	Visattikāti.	29	
PA_mnd_1:29.2	Kenaṭṭhena visattikā?	29	
PA_mnd_1:29.3	Visatāti visattikā;	29	
PA_mnd_1:29.4	visālāti visattikā;	29	
PA_mnd_1:29.5	visaṭāti visattikā;	29	
PA_mnd_1:29.6	visakkatīti visattikā;	29	
PA_mnd_1:29.7	visaṁharatīti visattikā;	29	
PA_mnd_1:29.8	visaṁvādikāti visattikā;	29	
PA_mnd_1:29.9	visamūlāti visattikā;	29	
PA_mnd_1:29.10	visaphalāti visattikā;	29	
PA_mnd_1:29.11	visaparibhogoti visattikā;	29	
PA_mnd_1:29.12_0	visālā vā pana sā taṇhā rūpe sadde gandhe rase phoṭṭhabbe, kule gaṇe āvāse lābhe	29	
PA_mnd_1:29.12_1	yase, pasaṁsāya sukhe cīvare piṇḍapāte senāsane gilānapaccayabhesajjaparikkhāre,	29	
PA_mnd_1:29.12_2	kāmadhātuyā rūpadhātuyā arūpadhātuyā, kāmabhave rūpabhave arūpabhave, saññābhave	29	
PA_mnd_1:29.12_3	asaññābhave nevasaññānāsaññābhave, ekavokārabhave catuvokārabhave pañcavokārabhave,	29	
PA_mnd_1:29.12_4	atīte anāgate paccuppanne, diṭṭhasutamutaviññātabbesu dhammesu visaṭā vitthatāti visattikā.	29	
PA_mnd_1:30.1	Loketi apāyaloke manussaloke devaloke, khandhaloke dhātuloke āyatanaloke.	30	
PA_mnd_1:30.2	Satoti catūhi kāraṇehi sato—	30	
PA_mnd_1:30.3	kāye kāyānupassanāsatipaṭṭhānaṁ bhāvento sato,	30	
PA_mnd_1:30.4	vedanāsu …	30	
PA_mnd_1:30.5	citte …	30	
PA_mnd_1:30.6	dhammesu dhammānupassanāsatipaṭṭhānaṁ bhāvento sato.	30	
PA_mnd_1:31.1	Aparehipi catūhi kāraṇehi sato—	31	
PA_mnd_1:31.2	asatiparivajjanāya sato, satikaraṇīyānaṁ dhammānaṁ katattā sato, satiparibandhānaṁ dhammānaṁ hatattā sato, satinimittānaṁ dhammānaṁ asammuṭṭhattā sato.	31	
PA_mnd_1:32.1	Aparehipi catūhi kāraṇehi sato—	32	
PA_mnd_1:32.2	satiyā samannāgatattā sato, satiyā vasitattā sato, satiyā pāguññatāya sato, satiyā apaccorohaṇatāya sato.	32	
PA_mnd_1:33.1	Aparehipi catūhi kāraṇehi sato—	33	
PA_mnd_1:33.2	sattattā sato, santattā sato, samitattā sato, santadhammasamannāgatattā sato.	33	
PA_mnd_1:33.3_0	Buddhānussatiyā sato, dhammānussatiyā sato, saṅghānussatiyā sato, sīlānussatiyā sato,	33	
PA_mnd_1:33.3_1	cāgānussatiyā sato, devatānussatiyā sato, ānāpānassatiyā sato, maraṇassatiyā sato,	33	
PA_mnd_1:33.3_2	kāyagatāsatiyā sato, upasamānussatiyā sato.	33	
PA_mnd_1:33.4	Yā sati anussati paṭissati sati saraṇatā dhāraṇatā apilāpanatā asammussanatā sati satindriyaṁ satibalaṁ sammāsati satisambojjhaṅgo ekāyanamaggo, ayaṁ vuccati sati.	33	
PA_mnd_1:33.5	Imāya satiyā upeto hoti samupeto upagato samupagato upapanno samupapanno samannāgato, so vuccati sato.	33	
PA_mnd_1:34.1	Somaṁ visattikaṁ loke, sato samativattatīti.	34	
PA_mnd_1:34.2	Loke vā sā visattikā, loke vā taṁ visattikaṁ sato tarati uttarati patarati samatikkamati vītivattatīti—	34	
PA_mnd_1:34.3	somaṁ visattikaṁ loke, sato samativattati.	34	
PA_mnd_1:35.1	Tenāha bhagavā—	35	
PA_mnd_1:36.1	“Yo kāme parivajjeti,	36	
PA_mnd_1:36.2	sappasseva padā siro;	36	
PA_mnd_1:36.3	Somaṁ visattikaṁ loke,	36	
PA_mnd_1:36.4	sato samativattatī”ti.	36	
PA_mnd_1:37.1	Khettaṁ vatthuṁ hiraññaṁ vā,	37	
PA_mnd_1:37.2	Gavāssaṁ dāsaporisaṁ;	37	
PA_mnd_1:37.3	Thiyo bandhū puthu kāme,	37	
PA_mnd_1:37.4	Yo naro anugijjhati.	37	
PA_mnd_1:38.1	Khettaṁ vatthuṁ hiraññaṁ vāti.	38	
PA_mnd_1:38.2	Khettanti sālikkhettaṁ vīhikkhettaṁ muggakkhettaṁ māsakkhettaṁ yavakkhettaṁ godhumakkhettaṁ tilakkhettaṁ.	38	
PA_mnd_1:38.3	Vatthunti gharavatthuṁ koṭṭhakavatthuṁ purevatthuṁ pacchāvatthuṁ ārāmavatthuṁ vihāravatthuṁ.	38	
PA_mnd_1:38.4	Hiraññanti hiraññaṁ vuccati kahāpaṇoti—	38	
PA_mnd_1:38.5	khettaṁ vatthuṁ hiraññaṁ vā.	38	
PA_mnd_1:39.1	Gavāssaṁ dāsaporisanti.	39	
PA_mnd_1:39.2	Gavanti gavā vuccanti.	39	
PA_mnd_1:39.3	Assāti pasukādayo vuccanti.	39	
PA_mnd_1:39.4	Dāsāti cattāro dāsā—	39	
PA_mnd_1:39.5	antojātako dāso, dhanakkītako dāso, sāmaṁ vā dāsabyaṁ upeti, akāmako vā dāsavisayaṁ upeti.	39	
PA_mnd_1:40.1	“Āmāya dāsāpi bhavanti heke,	40	
PA_mnd_1:40.2	Dhanena kītāpi bhavanti dāsā;	40	
PA_mnd_1:40.3	Sāmañca eke upayanti dāsyaṁ,	40	
PA_mnd_1:40.4	Bhayāpanuṇṇāpi bhavanti dāsā”ti.	40	
PA_mnd_1:41.1	Purisāti tayo purisā—	41	
PA_mnd_1:41.2	bhatakā, kammakarā, upajīvinoti—	41	
PA_mnd_1:41.3	gavāssaṁ dāsaporisaṁ.	41	
PA_mnd_1:42.1	Thiyo bandhū puthu kāmeti.	42	
PA_mnd_1:42.2	Thiyoti itthipariggaho vuccati.	42	
PA_mnd_1:42.3	Bandhūti cattāro bandhū—	42	
PA_mnd_1:42.4	ñātibandhavāpi bandhu, gottabandhavāpi bandhu, mantabandhavāpi bandhu, sippabandhavāpi bandhu.	42	
PA_mnd_1:42.5	Puthu kāmeti bahū kāme.	42	
PA_mnd_1:42.6	Ete puthu kāmā manāpikā rūpā …pe…	42	
PA_mnd_1:42.7	manāpikā phoṭṭhabbāti—	42	
PA_mnd_1:42.8	thiyo bandhū puthu kāme.	42	
PA_mnd_1:43.1	Yo naro anugijjhatīti.	43	
PA_mnd_1:43.2	Yoti yo yādiso yathāyutto yathāvihito yathāpakāro yaṁṭhānappatto yaṁdhammasamannāgato khattiyo vā brāhmaṇo vā vesso vā suddo vā gahaṭṭho vā pabbajito vā devo vā manusso vā.	43	
PA_mnd_1:43.3	Naroti satto naro mānavo poso puggalo jīvo jāgu jantu indagu manujo.	43	
PA_mnd_1:43.4	Anugijjhatīti kilesakāmena vatthukāmesu gijjhati anugijjhati paligijjhati palibajjhatīti—	43	
PA_mnd_1:43.5	yo naro anugijjhati.	43	
PA_mnd_1:44.1	Tenāha bhagavā—	44	
PA_mnd_1:45.1	“Khettaṁ vatthuṁ hiraññaṁ vā,	45	
PA_mnd_1:45.2	gavāssaṁ dāsaporisaṁ;	45	
PA_mnd_1:45.3	Thiyo bandhū puthu kāme,	45	
PA_mnd_1:45.4	yo naro anugijjhatī”ti.	45	
PA_mnd_1:46.1	Abalā naṁ balīyanti,	46	
PA_mnd_1:46.2	maddantenaṁ parissayā;	46	
PA_mnd_1:46.3	Tato naṁ dukkhamanveti,	46	
PA_mnd_1:46.4	nāvaṁ bhinnamivodakaṁ.	46	
PA_mnd_1:47.1	Abalā naṁ balīyantīti.	47	
PA_mnd_1:47.2	Abalāti abalā kilesā dubbalā appabalā appathāmakā hīnā nihīnā (…) omakā lāmakā chatukkā parittā.	47	
PA_mnd_1:47.3	Te kilesā taṁ puggalaṁ sahanti parisahanti abhibhavanti ajjhottharanti pariyādiyanti maddantīti, evampi abalā naṁ balīyanti.	47	
PA_mnd_1:47.4_0	Atha vā abalaṁ puggalaṁ dubbalaṁ appabalaṁ appathāmakaṁ hīnaṁ nihīnaṁ omakaṁ lāmakaṁ	47	
PA_mnd_1:47.4_1	chatukkaṁ parittaṁ, yassa natthi saddhābalaṁ vīriyabalaṁ satibalaṁ samādhibalaṁ paññābalaṁ	47	
PA_mnd_1:47.4_2	hiribalaṁ ottappabalaṁ.	47	
PA_mnd_1:47.5	Te kilesā taṁ puggalaṁ sahanti parisahanti abhibhavanti ajjhottharanti pariyādiyanti maddantīti—	47	
PA_mnd_1:47.6	evampi abalā naṁ balīyantīti.	47	
PA_mnd_1:48.1	Maddantenaṁ parissayāti.	48	
PA_mnd_1:48.2	Dve parissayā—	48	
PA_mnd_1:48.3	pākaṭaparissayā ca paṭicchannaparissayā ca.	48	
PA_mnd_1:48.4	Katame pākaṭaparissayā?	48	
PA_mnd_1:48.5	Sīhā byagghā dīpī acchā taracchā kokā mahiṁsā hatthī ahī vicchikā satapadī,	48	
PA_mnd_1:48.6	corā vā assu mānavā vā katakammā vā akatakammā vā,	48	
PA_mnd_1:48.7_0	cakkhurogo sotarogo ghānarogo jivhārogo kāyarogo sīsarogo kaṇṇarogo mukharogo dantarogo,	48	
PA_mnd_1:48.7_1	kāso sāso pināso ḍāho jaro, kucchirogo mucchā pakkhandikā sūlā visūcikā, kuṭṭhaṁ	48	
PA_mnd_1:48.7_2	gaṇḍo kilāso soso apamāro, daddu kaṇḍu kacchu rakhasā vitacchikā lohitapittaṁ, madhumeho	48	
PA_mnd_1:48.7_3	aṁsā piḷakā bhagandalā, pittasamuṭṭhānā ābādhā semhasamuṭṭhānā ābādhā vātasamuṭṭhānā	48	
PA_mnd_1:48.7_4	ābādhā sannipātikā ābādhā utupariṇāmajā ābādhā visamaparihārajā ābādhā, opakkamikā	48	
PA_mnd_1:48.7_5	ābādhā kammavipākajā ābādhā, sītaṁ uṇhaṁ jighacchā pipāsā uccāro passāvo ḍaṁsamakasavātātapasarīsapasamphassā iti vā—	48	
PA_mnd_1:48.8	ime vuccanti pākaṭaparissayā.	48	
PA_mnd_1:49.1	Katame paṭicchannaparissayā?	49	
PA_mnd_1:49.2_0	Kāyaduccaritaṁ vacīduccaritaṁ manoduccaritaṁ, kāmacchandanīvaraṇaṁ byāpādanīvaraṇaṁ	49	
PA_mnd_1:49.2_1	thinamiddhanīvaraṇaṁ uddhaccakukkuccanīvaraṇaṁ vicikicchānīvaraṇaṁ, rāgo doso moho	49	
PA_mnd_1:49.2_2	kodho upanāho makkho paḷāso issā macchariyaṁ, māyā sāṭheyyaṁ thambho sārambho māno	49	
PA_mnd_1:49.2_3	atimāno mado pamādo, sabbe kilesā sabbe duccaritā sabbe darathā sabbe pariḷāhā sabbe	49	
PA_mnd_1:49.2_4	santāpā sabbākusalābhisaṅkhārā—	49	
PA_mnd_1:49.3	ime vuccanti paṭicchannaparissayā.	49	
PA_mnd_1:50.1	Parissayāti kenaṭṭhena parissayā?	50	
PA_mnd_1:50.2	Parisahantīti parissayā, parihānāya saṁvattantīti parissayā, tatrāsayāti parissayā.	50	
PA_mnd_1:50.3	Kathaṁ parisahantīti parissayā?	50	
PA_mnd_1:50.4	Te parissayā taṁ puggalaṁ sahanti parisahanti abhibhavanti ajjhottharanti pariyādiyanti maddanti.	50	
PA_mnd_1:50.5	Evaṁ parisahantīti parissayā.	50	
PA_mnd_1:50.6	Kathaṁ parihānāya saṁvattantīti parissayā?	50	
PA_mnd_1:50.7	Te parissayā kusalānaṁ dhammānaṁ antarāyāya parihānāya saṁvattanti.	50	
PA_mnd_1:50.8	Katamesaṁ kusalānaṁ dhammānaṁ?	50	
PA_mnd_1:50.9	Sammāpaṭipadāya anulomapaṭipadāya apaccanīkapaṭipadāya aviruddhapaṭipadāya anvatthapaṭipadāya dhammānudhammapaṭipadāya,	50	
PA_mnd_1:50.10	sīlesu paripūrikāritāya indriyesu guttadvāratāya bhojane mattaññutāya,	50	
PA_mnd_1:50.11	jāgariyānuyogassa satisampajaññassa,	50	
PA_mnd_1:50.12	catunnaṁ satipaṭṭhānānaṁ bhāvanānuyogassa catunnaṁ sammappadhānānaṁ bhāvanānuyogassa catunnaṁ iddhipādānaṁ bhāvanānuyogassa,	50	
PA_mnd_1:50.13	pañcannaṁ indriyānaṁ bhāvanānuyogassa pañcannaṁ balānaṁ bhāvanānuyogassa,	50	
PA_mnd_1:50.14	sattannaṁ bojjhaṅgānaṁ bhāvanānuyogassa,	50	
PA_mnd_1:50.15	ariyassa aṭṭhaṅgikassa maggassa bhāvanānuyogassa—	50	
PA_mnd_1:50.16	imesaṁ kusalānaṁ dhammānaṁ antarāyāya parihānāya saṁvattanti.	50	
PA_mnd_1:50.17	Evaṁ parihānāya saṁvattantīti—	50	
PA_mnd_1:50.18	parissayā.	50	
PA_mnd_1:51.1	Kathaṁ tatrāsayāti parissayā?	51	
PA_mnd_1:51.2	Tatthete pāpakā akusalā dhammā uppajjanti attabhāvasannissayā.	51	
PA_mnd_1:51.3	Yathā bile bilāsayā pāṇā sayanti,	51	
PA_mnd_1:51.4	dake dakāsayā pāṇā sayanti,	51	
PA_mnd_1:51.5	vane vanāsayā pāṇā sayanti,	51	
PA_mnd_1:51.6	rukkhe rukkhāsayā pāṇā sayanti,	51	
PA_mnd_1:51.7	evamevaṁ tatthete pāpakā akusalā dhammā uppajjanti attabhāvasannissayā.	51	
PA_mnd_1:51.8	Evampi tatrāsayāti—	51	
PA_mnd_1:51.9	parissayā.	51	
PA_mnd_1:52.1	Vuttañhetaṁ bhagavatā—	52	
PA_mnd_1:53.1	“Sāntevāsiko, bhikkhave, bhikkhu sācariyako dukkhaṁ na phāsu viharati.	53	
PA_mnd_1:53.2	Kathañca, bhikkhave, bhikkhu sāntevāsiko sācariyako dukkhaṁ na phāsu viharati?	53	
PA_mnd_1:53.3	Idha, bhikkhave, bhikkhuno cakkhunā rūpaṁ disvā uppajjanti ye pāpakā akusalā dhammā sarasaṅkappā saṁyojaniyā, tyassa anto vasanti anvāsavanti pāpakā akusalā dhammāti—	53	
PA_mnd_1:53.4	tasmā sāntevāsikoti vuccati.	53	
PA_mnd_1:53.5	Te naṁ samudācaranti.	53	
PA_mnd_1:53.6	Samudācaranti naṁ pāpakā akusalā dhammāti—	53	
PA_mnd_1:53.7	tasmā sācariyakoti vuccati.	53	
PA_mnd_1:54.1	Puna caparaṁ, bhikkhave, bhikkhuno sotena saddaṁ sutvā,	54	
PA_mnd_1:54.2	ghānena gandhaṁ ghāyitvā,	54	
PA_mnd_1:54.3	jivhāya rasaṁ sāyitvā,	54	
PA_mnd_1:54.4	kāyena phoṭṭhabbaṁ phusitvā,	54	
PA_mnd_1:54.5	manasā dhammaṁ viññāya uppajjanti ye pāpakā akusalā dhammā sarasaṅkappā saṁyojaniyā, tyassa anto vasanti anvāsavanti pāpakā akusalā dhammāti—	54	
PA_mnd_1:54.6	tasmā sāntevāsikoti vuccati.	54	
PA_mnd_1:54.7	Te naṁ samudācaranti.	54	
PA_mnd_1:54.8	Samudācaranti naṁ pāpakā akusalā dhammāti—	54	
PA_mnd_1:54.9	tasmā sācariyakoti vuccati.	54	
PA_mnd_1:54.10	Evaṁ kho, bhikkhave, bhikkhu sāntevāsiko sācariyako dukkhaṁ na phāsu viharatī”ti.	54	
PA_mnd_1:54.11	Evampi tatrāsayāti—	54	
PA_mnd_1:54.12	parissayā.	54	
PA_mnd_1:55.1	Vuttañhetaṁ bhagavatā—	55	
PA_mnd_1:56.1	“Tayome, bhikkhave, antarāmalā—	56	
PA_mnd_1:56.2	antarāamittā antarāsapattā antarāvadhakā antarāpaccatthikā.	56	
PA_mnd_1:56.3	Katame tayo?	56	
PA_mnd_1:56.4	Lobho, bhikkhave, antarāmalo antarāamitto antarāsapatto antarāvadhako antarāpaccatthiko.	56	
PA_mnd_1:56.5	Doso …pe…	56	
PA_mnd_1:56.6	moho, bhikkhave, antarāmalo antarāamitto antarāsapatto antarāvadhako antarāpaccatthiko.	56	
PA_mnd_1:56.7	Ime kho, bhikkhave, tayo antarāmalā—	56	
PA_mnd_1:56.8	antarāamittā antarāsapattā antarāvadhakā antarāpaccatthikā.	56	
PA_mnd_1:57.1	Anatthajanano lobho,	57	
PA_mnd_1:57.2	lobho cittappakopano;	57	
PA_mnd_1:57.3	Bhayamantarato jātaṁ,	57	
PA_mnd_1:57.4	taṁ jano nāvabujjhati.	57	
PA_mnd_1:58.1	Luddho atthaṁ na jānāti,	58	
PA_mnd_1:58.2	luddho dhammaṁ na passati;	58	
PA_mnd_1:58.3	Andhantamaṁ tadā hoti,	58	
PA_mnd_1:58.4	yaṁ lobho sahate naraṁ.	58	
PA_mnd_1:59.1	Anatthajanano doso,	59	
PA_mnd_1:59.2	doso cittappakopano;	59	
PA_mnd_1:59.3	Bhayamantarato jātaṁ,	59	
PA_mnd_1:59.4	taṁ jano nāvabujjhati.	59	
PA_mnd_1:60.1	Kuddho atthaṁ na jānāti,	60	
PA_mnd_1:60.2	kuddho dhammaṁ na passati;	60	
PA_mnd_1:60.3	Andhantamaṁ tadā hoti,	60	
PA_mnd_1:60.4	yaṁ doso sahate naraṁ.	60	
PA_mnd_1:61.1	Anatthajanano moho,	61	
PA_mnd_1:61.2	moho cittappakopano;	61	
PA_mnd_1:61.3	Bhayamantarato jātaṁ,	61	
PA_mnd_1:61.4	taṁ jano nāvabujjhati.	61	
PA_mnd_1:62.1	Mūḷho atthaṁ na jānāti,	62	
PA_mnd_1:62.2	mūḷho dhammaṁ na passati;	62	
PA_mnd_1:62.3	Andhantamaṁ tadā hoti,	62	
PA_mnd_1:62.4	yaṁ moho sahate naran”ti.	62	
PA_mnd_1:63.1	Evampi tatrāsayāti—	63	
PA_mnd_1:63.2	parissayā.	63	
PA_mnd_1:64.1	Vuttampi hetaṁ bhagavatā—	64	
PA_mnd_1:64.2	“tayo kho, mahārāja, purisassa dhammā ajjhattaṁ uppajjamānā uppajjanti, ahitāya dukkhāya aphāsuvihārāya.	64	
PA_mnd_1:64.3	Katame tayo?	64	
PA_mnd_1:64.4	Lobho kho, mahārāja, purisassa dhammo ajjhattaṁ uppajjamāno uppajjati, ahitāya dukkhāya aphāsuvihārāya.	64	
PA_mnd_1:64.5	Doso kho, mahārāja …pe…	64	
PA_mnd_1:64.6	moho kho, mahārāja, purisassa dhammo ajjhattaṁ uppajjamāno uppajjati, ahitāya dukkhāya aphāsuvihārāya.	64	
PA_mnd_1:64.7	Ime kho, mahārāja, tayo purisassa dhammā ajjhattaṁ uppajjamānā uppajjanti, ahitāya dukkhāya aphāsuvihārāya.	64	
PA_mnd_1:65.1	Lobho doso ca moho ca,	65	
PA_mnd_1:65.2	purisaṁ pāpacetasaṁ;	65	
PA_mnd_1:65.3	Hiṁsanti attasambhūtā,	65	
PA_mnd_1:65.4	tacasāraṁva samphalan”ti.	65	
PA_mnd_1:66.1	Evampi tatrāsayāti—	66	
PA_mnd_1:66.2	parissayā.	66	
PA_mnd_1:67.1	Vuttampi cetaṁ bhagavatā—	67	
PA_mnd_1:68.1	“Rāgo ca doso ca itonidānā,	68	
PA_mnd_1:68.2	Arati rati lomahaṁso itojā;	68	
PA_mnd_1:68.3	Ito samuṭṭhāya manovitakkā,	68	
PA_mnd_1:68.4	Kumārakā dhaṅkamivossajantī”ti.	68	
PA_mnd_1:69.1	Evampi tatrāsayāti—	69	
PA_mnd_1:69.2	parissayā.	69	
PA_mnd_1:69.3	Maddantenaṁ parissayāti.	69	
PA_mnd_1:69.4	Te parissayā taṁ puggalaṁ sahanti parisahanti abhibhavanti ajjhottharanti pariyādiyanti maddantīti—	69	
PA_mnd_1:69.5	maddantenaṁ parissayā.	69	
PA_mnd_1:70.1	Tato naṁ dukkhamanvetīti.	70	
PA_mnd_1:70.2_0	Tatoti tato tato parissayato taṁ puggalaṁ dukkhaṁ anveti anugacchati anvāyikaṁ hoti,	70	
PA_mnd_1:70.2_1	jātidukkhaṁ anveti anugacchati anvāyikaṁ hoti, jarādukkhaṁ anveti anugacchati anvāyikaṁ	70	
PA_mnd_1:70.2_2	hoti, byādhidukkhaṁ anveti anugacchati anvāyikaṁ hoti, maraṇadukkhaṁ anveti anugacchati	70	
PA_mnd_1:70.2_3	anvāyikaṁ hoti, sokaparidevadukkhadomanassupāyāsadukkhaṁ anveti anugacchati anvāyikaṁ	70	
PA_mnd_1:70.2_4	hoti, nerayikaṁ dukkhaṁ, tiracchānayonikaṁ dukkhaṁ, pettivisayikaṁ dukkhaṁ anveti	70	
PA_mnd_1:70.2_5	anugacchati anvāyikaṁ hoti, mānusikaṁ dukkhaṁ …	70	
PA_mnd_1:70.3	gabbhokkantimūlakaṁ dukkhaṁ …	70	
PA_mnd_1:70.4	gabbhe ṭhitimūlakaṁ dukkhaṁ …	70	
PA_mnd_1:70.5	gabbhā vuṭṭhānamūlakaṁ dukkhaṁ …	70	
PA_mnd_1:70.6	jātassūpanibandhakaṁ dukkhaṁ …	70	
PA_mnd_1:70.7	jātassa parādheyyakaṁ dukkhaṁ …	70	
PA_mnd_1:70.8	attūpakkamaṁ dukkhaṁ …	70	
PA_mnd_1:70.9	parūpakkamaṁ dukkhaṁ anveti anugacchati anvāyikaṁ hoti,	70	
PA_mnd_1:70.10	dukkhadukkhaṁ anveti anugacchati anvāyikaṁ hoti,	70	
PA_mnd_1:70.11	saṅkhāradukkhaṁ …	70	
PA_mnd_1:70.12	vipariṇāmadukkhaṁ …	70	
PA_mnd_1:70.13_0	cakkhurogo sotarogo ghānarogo jivhārogo kāyarogo sīsarogo kaṇṇarogo mukharogo dantarogo,	70	
PA_mnd_1:70.13_1	kāso sāso pināso ḍāho jaro, kucchirogo mucchā pakkhandikā sūlā visūcikā, kuṭṭhaṁ	70	
PA_mnd_1:70.13_2	gaṇḍo kilāso soso apamāro, daddu kaṇḍu kacchu rakhasā vitacchikā lohitapittaṁ, madhumeho	70	
PA_mnd_1:70.13_3	aṁsā piḷakā bhagandalā pittasamuṭṭhānā ābādhā semhasamuṭṭhānā ābādhā vātasamuṭṭhānā	70	
PA_mnd_1:70.13_4	ābādhā sannipātikā ābādhā utupariṇāmajā ābādhā visamaparihārajā ābādhā, opakkamikā	70	
PA_mnd_1:70.13_5	ābādhā kammavipākajā ābādhā, sītaṁ uṇhaṁ jighacchā pipāsā uccāro passāvo ḍaṁsamakasavātātapasarīsapasamphassadukkhaṁ …	70	
PA_mnd_1:70.14	mātumaraṇaṁ dukkhaṁ …	70	
PA_mnd_1:70.15	pitumaraṇaṁ dukkhaṁ …	70	
PA_mnd_1:70.16	bhātumaraṇaṁ dukkhaṁ …	70	
PA_mnd_1:70.17	bhaginimaraṇaṁ dukkhaṁ …	70	
PA_mnd_1:70.18	puttamaraṇaṁ dukkhaṁ …	70	
PA_mnd_1:70.19	dhītumaraṇaṁ dukkhaṁ …	70	
PA_mnd_1:70.20	ñātibyasanaṁ dukkhaṁ …	70	
PA_mnd_1:70.21	bhogabyasanaṁ dukkhaṁ …	70	
PA_mnd_1:70.22	rogabyasanaṁ dukkhaṁ …	70	
PA_mnd_1:70.23	sīlabyasanaṁ dukkhaṁ …	70	
PA_mnd_1:70.24	diṭṭhibyasanaṁ dukkhaṁ anveti anugacchati anvāyikaṁ hotīti—	70	
PA_mnd_1:70.25	tato naṁ dukkhamanveti.	70	
PA_mnd_1:71.1	Nāvaṁ bhinnamivodakanti.	71	
PA_mnd_1:71.2	Yathā bhinnaṁ nāvaṁ dakamesiṁ tato tato udakaṁ anveti anugacchati anvāyikaṁ hoti,	71	
PA_mnd_1:71.3	puratopi udakaṁ anveti anugacchati anvāyikaṁ hoti,	71	
PA_mnd_1:71.4	pacchatopi …	71	
PA_mnd_1:71.5	heṭṭhatopi …	71	
PA_mnd_1:71.6	passatopi udakaṁ anveti anugacchati anvāyikaṁ hoti;	71	
PA_mnd_1:71.7	evamevaṁ tato tato parissayato taṁ puggalaṁ dukkhaṁ anveti anugacchati anvāyikaṁ hoti,	71	
PA_mnd_1:71.8	jātidukkhaṁ anveti anugacchati anvāyikaṁ hoti …pe…	71	
PA_mnd_1:71.9	diṭṭhibyasanaṁ dukkhaṁ anveti anugacchati anvāyikaṁ hotīti—	71	
PA_mnd_1:71.10	nāvaṁ bhinnamivodakaṁ.	71	
PA_mnd_1:72.1	Tenāha bhagavā—	72	
PA_mnd_1:73.1	“Abalā naṁ balīyanti,	73	
PA_mnd_1:73.2	maddante naṁ parissayā;	73	
PA_mnd_1:73.3	Tato naṁ dukkhamanveti,	73	
PA_mnd_1:73.4	nāvaṁ bhinnamivodakan”ti.	73	
PA_mnd_1:74.1	Tasmā jantu sadā sato,	74	
PA_mnd_1:74.2	kāmāni parivajjaye;	74	
PA_mnd_1:74.3	Te pahāya tare oghaṁ,	74	
PA_mnd_1:74.4	nāvaṁ sitvāva pāragū.	74	
PA_mnd_1:75.1	Tasmā jantu sadā satoti.	75	
PA_mnd_1:75.2	Tasmāti tasmā taṅkāraṇā taṁhetu tappaccayā taṁnidānā etaṁ ādīnavaṁ sampassamāno kāmesūti—	75	
PA_mnd_1:75.3	tasmā.	75	
PA_mnd_1:75.4	Jantūti satto naro mānavo poso puggalo jīvo jāgu jantu indagu manujo.	75	
PA_mnd_1:75.5_0	Sadāti sadā sabbadā sabbakālaṁ niccakālaṁ dhuvakālaṁ satataṁ samitaṁ abbokiṇṇaṁ poṅkhānupoṅkhaṁ	75	
PA_mnd_1:75.5_1	udakūmikajātaṁ avīci santati sahitaṁ phassitaṁ, purebhattaṁ pacchābhattaṁ purimayāmaṁ	75	
PA_mnd_1:75.5_2	majjhimayāmaṁ pacchimayāmaṁ, kāḷe juṇhe vasse hemante gimhe, purime vayokhandhe majjhime	75	
PA_mnd_1:75.5_3	vayokhandhe pacchime vayokhandhe.	75	
PA_mnd_1:75.6	Satoti catūhi kāraṇehi sato—	75	
PA_mnd_1:75.7	kāye kāyānupassanāsatipaṭṭhānaṁ bhāvento sato,	75	
PA_mnd_1:75.8	vedanāsu …	75	
PA_mnd_1:75.9	citte …	75	
PA_mnd_1:75.10	dhammesu dhammānupassanāsatipaṭṭhānaṁ bhāvento sato.	75	
PA_mnd_1:75.11	Aparehi catūhi kāraṇehi sato …pe…	75	
PA_mnd_1:75.12	so vuccati satoti—	75	
PA_mnd_1:75.13	tasmā jantu sadā sato.	75	
PA_mnd_1:76.1	Kāmāni parivajjayeti.	76	
PA_mnd_1:76.2	Kāmāti uddānato dve kāmā—	76	
PA_mnd_1:76.3	vatthukāmā ca kilesakāmā ca …pe…	76	
PA_mnd_1:76.4	ime vuccanti vatthukāmā …pe…	76	
PA_mnd_1:76.5	ime vuccanti kilesakāmā.	76	
PA_mnd_1:76.6	Kāmāni parivajjayeti dvīhi kāraṇehi kāme parivajjeyya—	76	
PA_mnd_1:76.7	vikkhambhanato vā samucchedato vā.	76	
PA_mnd_1:76.8	Kathaṁ vikkhambhanato kāme parivajjeyya?	76	
PA_mnd_1:76.9	“Aṭṭhikaṅkalūpamā kāmā appassādaṭṭhenā”ti passanto vikkhambhanato kāme parivajjeyya,	76	
PA_mnd_1:76.10	“maṁsapesūpamā kāmā bahusādhāraṇaṭṭhenā”ti passanto vikkhambhanato kāme parivajjeyya,	76	
PA_mnd_1:76.11	“tiṇukkūpamā kāmā anudahanaṭṭhenā”ti passanto vikkhambhanato kāme parivajjeyya …pe…	76	
PA_mnd_1:76.12	nevasaññānāsaññāyatanasamāpattiṁ bhāvento vikkhambhanato kāme parivajjeyya.	76	
PA_mnd_1:76.13	Evaṁ vikkhambhanato kāme parivajjeyya …pe…	76	
PA_mnd_1:76.14	evaṁ samucchedato kāme parivajjeyyāti—	76	
PA_mnd_1:76.15	kāmāni parivajjaye.	76	
PA_mnd_1:77.1	Te pahāya tare oghanti.	77	
PA_mnd_1:77.2	Teti vatthukāme parijānitvā kilesakāme pahāya pajahitvā vinodetvā byantiṁ karitvā anabhāvaṁ gamitvā;	77	
PA_mnd_1:77.3	kāmacchandanīvaraṇaṁ pahāya pajahitvā vinodetvā byantiṁ karitvā anabhāvaṁ gamitvā;	77	
PA_mnd_1:77.4	byāpādanīvaraṇaṁ …pe…	77	
PA_mnd_1:77.5	thinamiddhanīvaraṇaṁ …	77	
PA_mnd_1:77.6	uddhaccakukkuccanīvaraṇaṁ …	77	
PA_mnd_1:77.7	vicikicchānīvaraṇaṁ pahāya pajahitvā vinodetvā byantiṁ karitvā anabhāvaṁ gamitvā kāmoghaṁ bhavoghaṁ diṭṭhoghaṁ avijjoghaṁ tareyya uttareyya patareyya samatikkameyya vītivatteyyāti—	77	
PA_mnd_1:77.8	te pahāya tare oghaṁ.	77	
PA_mnd_1:78.1	Nāvaṁ sitvāva pāragūti.	78	
PA_mnd_1:78.2	Yathā garukaṁ nāvaṁ bhārikaṁ udakaṁ sitvā osiñcitvā chaḍḍetvā lahukāya nāvāya khippaṁ lahuṁ appakasireneva pāraṁ gaccheyya;	78	
PA_mnd_1:78.3	evamevaṁ vatthukāme parijānitvā kilesakāme pahāya pajahitvā vinodetvā byantiṁ karitvā anabhāvaṁ gamitvā;	78	
PA_mnd_1:78.4	kāmacchandanīvaraṇaṁ …	78	
PA_mnd_1:78.5	byāpādanīvaraṇaṁ …	78	
PA_mnd_1:78.6	thinamiddhanīvaraṇaṁ …	78	
PA_mnd_1:78.7	uddhaccakukkuccanīvaraṇaṁ …	78	
PA_mnd_1:78.8	vicikicchānīvaraṇaṁ pahāya pajahitvā vinodetvā byantiṁ karitvā anabhāvaṁ gamitvā khippaṁ lahuṁ appakasireneva pāraṁ gaccheyya.	78	
PA_mnd_1:78.9	Pāraṁ vuccati amataṁ nibbānaṁ.	78	
PA_mnd_1:78.10	Yo so sabbasaṅkhārasamatho sabbūpadhipaṭinissaggo taṇhakkhayo virāgo nirodho nibbānaṁ.	78	
PA_mnd_1:78.11	Pāraṁ gaccheyyāti—	78	
PA_mnd_1:78.12	pāraṁ adhigaccheyya, pāraṁ phuseyya, pāraṁ sacchikareyya.	78	
PA_mnd_1:78.13	Pāragūti yopi pāraṁ gantukāmo sopi pāragū;	78	
PA_mnd_1:78.14	yopi pāraṁ gacchati sopi pāragū;	78	
PA_mnd_1:78.15	yopi pāraṅgato, sopi pāragū.	78	
PA_mnd_1:79.1	Vuttampi hetaṁ bhagavatā—	79	
PA_mnd_1:80.1	“Tiṇṇo pāraṅgato thale tiṭṭhati brāhmaṇoti kho, bhikkhave, arahato etaṁ adhivacanaṁ.	80	
PA_mnd_1:80.2	So abhiññāpāragū pariññāpāragū pahānapāragū bhāvanāpāragū sacchikiriyāpāragū samāpattipāragū.	80	
PA_mnd_1:80.3_0	Abhiññāpāragū sabbadhammānaṁ, pariññāpāragū sabbadukkhānaṁ, pahānapāragū sabbakilesānaṁ,	80	
PA_mnd_1:80.3_1	bhāvanāpāragū catunnaṁ ariyamaggānaṁ, sacchikiriyāpāragū nirodhassa, samāpattipāragū sabbasamāpattīnaṁ.	80	
PA_mnd_1:80.4	So vasippatto pāramippatto ariyasmiṁ sīlasmiṁ, vasippatto pāramippatto ariyasmiṁ samādhismiṁ, vasippatto pāramippatto ariyāya paññāya, vasippatto pāramippatto ariyāya vimuttiyā.	80	
PA_mnd_1:80.5_0	So pāraṅgato pārappatto antagato antappatto koṭigato koṭippatto pariyantagato pariyantappatto	80	
PA_mnd_1:80.5_1	vosānagato vosānappatto tāṇagato tāṇappatto leṇagato leṇappatto saraṇagato saraṇappatto	80	
PA_mnd_1:80.5_2	abhayagato abhayappatto accutagato accutappatto amatagato amatappatto nibbānagato nibbānappatto.	80	
PA_mnd_1:80.6_0	So vuṭṭhavāso ciṇṇacaraṇo gataddho gatadiso gatakoṭiko pālitabrahmacariyo uttamadiṭṭhippatto	80	
PA_mnd_1:80.6_1	bhāvitamaggo pahīnakileso paṭividdhākuppo sacchikatanirodho, dukkhaṁ tassa pariññātaṁ,	80	
PA_mnd_1:80.6_2	samudayo pahīno, maggo bhāvito, nirodho sacchikato, abhiññeyyaṁ abhiññātaṁ, pariññeyyaṁ	80	
PA_mnd_1:80.6_3	pariññātaṁ, pahātabbaṁ pahīnaṁ, bhāvetabbaṁ bhāvitaṁ, sacchikātabbaṁ sacchikataṁ.	80	
PA_mnd_1:81.1_0	So ukkhittapaligho saṅkiṇṇaparikkho abbuḷhesiko niraggaḷo ariyo pannaddhajo pannabhāro	81	
PA_mnd_1:81.1_1	visaññutto pañcaṅgavippahīno chaḷaṅgasamannāgato ekārakkho caturāpasseno panuṇṇapaccekasacco	81	
PA_mnd_1:81.1_2	samavayasaṭṭhesano anāvilasaṅkappo passaddhakāyasaṅkhāro suvimuttacitto suvimuttapañño	81	
PA_mnd_1:81.1_3	kevalī vusitavā uttamapuriso paramapuriso paramapattippatto.	81	
PA_mnd_1:81.2	So nevācinati nāpacinati, apacinitvā ṭhito.	81	
PA_mnd_1:81.3	Neva pajahati na upādiyati, pajahitvā ṭhito.	81	
PA_mnd_1:81.4	Neva saṁsibbati na ussineti, visinitvā ṭhito.	81	
PA_mnd_1:81.5	Neva vidhūpeti na sandhūpeti, vidhūpetvā ṭhito.	81	
PA_mnd_1:81.6	Asekkhena sīlakkhandhena samannāgatattā ṭhito.	81	
PA_mnd_1:81.7	Asekkhena samādhikkhandhena …	81	
PA_mnd_1:81.8	asekkhena paññākkhandhena …	81	
PA_mnd_1:81.9	asekkhena vimuttikkhandhena …	81	
PA_mnd_1:81.10	asekkhena vimuttiñāṇadassanakkhandhena samannāgatattā ṭhito.	81	
PA_mnd_1:81.11	Saccaṁ sampaṭipādiyitvā ṭhito.	81	
PA_mnd_1:81.12	Ejaṁ samatikkamitvā ṭhito.	81	
PA_mnd_1:81.13	Kilesaggiṁ pariyādiyitvā ṭhito,	81	
PA_mnd_1:81.14	aparigamanatāya ṭhito,	81	
PA_mnd_1:81.15	kaṭaṁ samādāya ṭhito,	81	
PA_mnd_1:81.16	muttipaṭisevanatāya ṭhito,	81	
PA_mnd_1:81.17	mettāya pārisuddhiyā ṭhito,	81	
PA_mnd_1:81.18	karuṇāya …	81	
PA_mnd_1:81.19	muditāya …	81	
PA_mnd_1:81.20	upekkhāya pārisuddhiyā ṭhito,	81	
PA_mnd_1:81.21	accantapārisuddhiyā ṭhito,	81	
PA_mnd_1:81.22	atammayatāya pārisuddhiyā ṭhito,	81	
PA_mnd_1:81.23	vimuttattā ṭhito,	81	
PA_mnd_1:81.24	santussitattā ṭhito,	81	
PA_mnd_1:81.25	khandhapariyante ṭhito,	81	
PA_mnd_1:81.26	dhātupariyante ṭhito,	81	
PA_mnd_1:81.27	āyatanapariyante ṭhito,	81	
PA_mnd_1:81.28	gatipariyante ṭhito,	81	
PA_mnd_1:81.29	upapattipariyante ṭhito,	81	
PA_mnd_1:81.30	paṭisandhipariyante ṭhito,	81	
PA_mnd_1:81.31	bhavapariyante ṭhito,	81	
PA_mnd_1:81.32	saṁsārapariyante ṭhito,	81	
PA_mnd_1:81.33	vaṭṭapariyante ṭhito,	81	
PA_mnd_1:81.34	antime bhave ṭhito,	81	
PA_mnd_1:81.35	antime samussaye ṭhito,	81	
PA_mnd_1:81.36	antimadehadharo arahā.	81	
PA_mnd_1:82.1	Tassāyaṁ pacchimako bhavo,	82	
PA_mnd_1:82.2	carimoyaṁ samussayo;	82	
PA_mnd_1:82.3	Jātimaraṇasaṁsāro,	82	
PA_mnd_1:82.4	natthi tassa punabbhavo”ti.	82	
PA_mnd_1:83.1	Nāvaṁ sitvāva pāragūti.	83	
PA_mnd_1:83.2	Tenāha bhagavā—	83	
PA_mnd_1:84.1	“Tasmā jantu sadā sato,	84	
PA_mnd_1:84.2	kāmāni parivajjaye;	84	
PA_mnd_1:84.3	Te pahāya tare oghaṁ,	84	
PA_mnd_1:84.4	nāvaṁ sitvāva pāragū”ti.	84	
PA_mnd_1:85.1	Kāmasuttaniddeso paṭhamo.	85	
