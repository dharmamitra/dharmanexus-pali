segmentnr	original	folio	analyzed
PA_kd_20:0.1	Theravāda Vinayapiṭaka	0	
PA_kd_20:0.2	Cūḷavagga	0	
PA_kd_20:0.3	20. Bhikkhunikkhandhaka	0	
PA_kd_20:0.4	1. Mahāpajāpatigotamīvatthu	0	
PA_kd_20:1.1.1	Tena samayena buddho bhagavā sakkesu viharati kapilavatthusmiṁ nigrodhārāme.	1	
PA_kd_20:1.1.2	Atha kho mahāpajāpati gotamī yena bhagavā tenupasaṅkami, upasaṅkamitvā bhagavantaṁ abhivādetvā ekamantaṁ aṭṭhāsi.	1	
PA_kd_20:1.1.3	Ekamantaṁ ṭhitā kho mahāpajāpati gotamī bhagavantaṁ etadavoca—	1	
PA_kd_20:1.1.4	“sādhu, bhante, labheyya mātugāmo tathāgatappavedite dhammavinaye agārasmā anagāriyaṁ pabbajjan”ti.	1	
PA_kd_20:1.1.5	“Alaṁ, gotami, mā te rucci mātugāmassa tathāgatappavedite dhammavinaye agārasmā anagāriyaṁ pabbajjā”ti.	1	
PA_kd_20:1.1.6	Dutiyampi kho …pe…	1	
PA_kd_20:1.1.7	tatiyampi kho mahāpajāpati gotamī bhagavantaṁ etadavoca—	1	
PA_kd_20:1.1.8	“sādhu, bhante, labheyya mātugāmo tathāgatappavedite dhammavinaye agārasmā anagāriyaṁ pabbajjan”ti.	1	
PA_kd_20:1.1.9	“Alaṁ, gotami, mā te rucci mātugāmassa tathāgatappavedite dhammavinaye agārasmā anagāriyaṁ pabbajjā”ti.	1	
PA_kd_20:1.1.10	Atha kho mahāpajāpati gotamī—	1	
PA_kd_20:1.1.11	“na bhagavā anujānāti mātugāmassa tathāgatappavedite dhammavinaye agārasmā anagāriyaṁ pabbajjan”ti—	1	
PA_kd_20:1.1.12	dukkhī dummanā assumukhī rudamānā bhagavantaṁ abhivādetvā padakkhiṇaṁ katvā pakkāmi.	1	
PA_kd_20:1.2.1	Atha kho bhagavā kapilavatthusmiṁ yathābhirantaṁ viharitvā yena vesālī tena cārikaṁ pakkāmi.	1	
PA_kd_20:1.2.2	Anupubbena cārikaṁ caramāno yena vesālī tadavasari.	1	
PA_kd_20:1.2.3	Tatra sudaṁ bhagavā vesāliyaṁ viharati mahāvane kūṭāgārasālāyaṁ.	1	
PA_kd_20:1.2.4	Atha kho mahāpajāpati gotamī kese chedāpetvā kāsāyāni vatthāni acchādetvā sambahulāhi sākiyānīhi saddhiṁ yena vesālī tena pakkāmi.	1	
PA_kd_20:1.2.5	Anupubbena yena vesālī mahāvanaṁ kūṭāgārasālā tenupasaṅkami.	1	
PA_kd_20:1.2.6	Atha kho mahāpajāpati gotamī sūnehi pādehi rajokiṇṇena gattena dukkhī dummanā assumukhī rudamānā bahidvārakoṭṭhake aṭṭhāsi.	1	
PA_kd_20:1.2.7	Addasā kho āyasmā ānando mahāpajāpatiṁ gotamiṁ sūnehi pādehi rajokiṇṇena gattena dukkhiṁ dummanaṁ assumukhiṁ rudamānaṁ bahidvārakoṭṭhake ṭhitaṁ.	1	
PA_kd_20:1.2.8	Disvāna mahāpajāpatiṁ gotamiṁ etadavoca—	1	
PA_kd_20:1.2.9	“kissa tvaṁ, gotami, sūnehi pādehi rajokiṇṇena gattena dukkhī dummanā assumukhī rudamānā bahidvārakoṭṭhake ṭhitā”ti?	1	
PA_kd_20:1.2.10	“Tathā hi pana, bhante ānanda, na bhagavā anujānāti mātugāmassa tathāgatappavedite dhammavinaye agārasmā anagāriyaṁ pabbajjan”ti.	1	
PA_kd_20:1.2.11	“Tena hi tvaṁ, gotami, muhuttaṁ idheva tāva hohi, yāvāhaṁ bhagavantaṁ yācāmi mātugāmassa tathāgatappavedite dhammavinaye agārasmā anagāriyaṁ pabbajjan”ti.	1	
PA_kd_20:1.3.1	Atha kho āyasmā ānando yena bhagavā tenupasaṅkami, upasaṅkamitvā bhagavantaṁ abhivādetvā ekamantaṁ nisīdi.	1	
PA_kd_20:1.3.2	Ekamantaṁ nisinno kho āyasmā ānando bhagavantaṁ etadavoca—	1	
PA_kd_20:1.3.3	“esā, bhante, mahāpajāpati gotamī sūnehi pādehi rajokiṇṇena gattena dukkhī dummanā assumukhī rudamānā bahidvārakoṭṭhake ṭhitā—	1	
PA_kd_20:1.3.4	‘na bhagavā anujānāti mātugāmassa tathāgatappavedite dhammavinaye agārasmā anagāriyaṁ pabbajjan’ti.	1	
PA_kd_20:1.3.5	Sādhu, bhante, labheyya mātugāmo tathāgatappavedite dhammavinaye agārasmā anagāriyaṁ pabbajjan”ti.	1	
PA_kd_20:1.3.6	“Alaṁ, ānanda, mā te rucci mātugāmassa tathāgatappavedite dhammavinaye agārasmā anagāriyaṁ pabbajjā”ti.	1	
PA_kd_20:1.3.7	Dutiyampi kho …pe…	1	
PA_kd_20:1.3.8	tatiyampi kho āyasmā ānando bhagavantaṁ etadavoca—	1	
PA_kd_20:1.3.9	“sādhu, bhante, labheyya mātugāmo tathāgatappavedite dhammavinaye agārasmā anagāriyaṁ pabbajjan”ti.	1	
PA_kd_20:1.3.10	“Alaṁ, ānanda, mā te rucci mātugāmassa tathāgatappavedite dhammavinaye agārasmā anagāriyaṁ pabbajjā”ti.	1	
PA_kd_20:1.3.11	Atha kho āyasmā ānando—	1	
PA_kd_20:1.3.12	“na bhagavā anujānāti mātugāmassa tathāgatappavedite dhammavinaye agārasmā anagāriyaṁ pabbajjaṁ;	1	
PA_kd_20:1.3.13	yannūnāhaṁ aññenapi pariyāyena bhagavantaṁ yāceyyaṁ mātugāmassa tathāgatappavedite dhammavinaye agārasmā anagāriyaṁ pabbajjan”ti.	1	
PA_kd_20:1.3.14	Atha kho āyasmā ānando bhagavantaṁ etadavoca—	1	
PA_kd_20:1.3.15_0	“bhabbo nu kho, bhante, mātugāmo tathāgatappavedite dhammavinaye agārasmā anagāriyaṁ	1	
PA_kd_20:1.3.15_1	pabbajitvā sotāpattiphalaṁ vā sakadāgāmiphalaṁ vā anāgāmiphalaṁ vā arahattaphalaṁ vā sacchikātun”ti?	1	
PA_kd_20:1.3.16	“Bhabbo, ānanda, mātugāmo tathāgatappavedite dhammavinaye agārasmā anagāriyaṁ pabbajitvā sotāpattiphalampi sakadāgāmiphalampi anāgāmiphalampi arahattaphalampi sacchikātun”ti.	1	
PA_kd_20:1.3.17	“Sace, bhante, bhabbo mātugāmo tathāgatappavedite dhammavinaye agārasmā anagāriyaṁ pabbajitvā sotāpattiphalampi sakadāgāmiphalampi anāgāmiphalampi arahattaphalampi sacchikātuṁ;	1	
PA_kd_20:1.3.18	bahūpakārā, bhante, mahāpajāpati gotamī bhagavato mātucchā āpādikā, posikā, khīrassa dāyikā, bhagavantaṁ janettiyā kālaṅkatāya thaññaṁ pāyesi;	1	
PA_kd_20:1.3.19	sādhu, bhante, labheyya mātugāmo tathāgatappavedite dhammavinaye agārasmā anagāriyaṁ pabbajjan”ti.	1	
PA_kd_20:1.4.0	2. Aṭṭhagarudhamma	1	
PA_kd_20:1.4.1	“Sace, ānanda, mahāpajāpati gotamī aṭṭha garudhamme paṭiggaṇhāti, sāvassā.	1	
PA_kd_20:1.4.2	Hotu upasampadā.	1	
PA_kd_20:1.4.3	Vassasatūpasampannāya bhikkhuniyā tadahupasampannassa bhikkhuno abhivādanaṁ paccuṭṭhānaṁ añjalikammaṁ sāmīcikammaṁ kātabbaṁ.	1	
PA_kd_20:1.4.4	Ayampi dhammo sakkatvā garukatvā mānetvā pūjetvā yāvajīvaṁ anatikkamanīyo.	1	
PA_kd_20:1.4.5	Na bhikkhuniyā abhikkhuke āvāse vassaṁ vasitabbaṁ.	1	
PA_kd_20:1.4.6	Ayampi dhammo sakkatvā garukatvā mānetvā pūjetvā yāvajīvaṁ anatikkamanīyo.	1	
PA_kd_20:1.4.7	Anvaddhamāsaṁ bhikkhuniyā bhikkhusaṅghato dve dhammā paccāsīsitabbā—	1	
PA_kd_20:1.4.8	uposathapucchakañca, ovādūpasaṅkamanañca.	1	
PA_kd_20:1.4.9	Ayampi dhammo sakkatvā garukatvā mānetvā pūjetvā yāvajīvaṁ anatikkamanīyo.	1	
PA_kd_20:1.4.10	Vassaṁvuṭṭhāya bhikkhuniyā ubhatosaṅghe tīhi ṭhānehi pavāretabbaṁ—	1	
PA_kd_20:1.4.11	diṭṭhena vā, sutena vā, parisaṅkāya vā.	1	
PA_kd_20:1.4.12	Ayampi dhammo sakkatvā garukatvā mānetvā pūjetvā yāvajīvaṁ anatikkamanīyo.	1	
PA_kd_20:1.4.13	Garudhammaṁ ajjhāpannāya bhikkhuniyā ubhatosaṅghe pakkhamānattaṁ caritabbaṁ.	1	
PA_kd_20:1.4.14	Ayampi dhammo sakkatvā garukatvā mānetvā pūjetvā yāvajīvaṁ anatikkamanīyo.	1	
PA_kd_20:1.4.15	Dve vassāni chasu dhammesu sikkhitasikkhāya sikkhamānāya ubhatosaṅghe upasampadā pariyesitabbā.	1	
PA_kd_20:1.4.16	Ayampi dhammo sakkatvā garukatvā mānetvā pūjetvā yāvajīvaṁ anatikkamanīyo.	1	
PA_kd_20:1.4.17	Na bhikkhuniyā kenaci pariyāyena bhikkhu akkositabbo paribhāsitabbo.	1	
PA_kd_20:1.4.18	Ayampi dhammo sakkatvā garukatvā mānetvā pūjetvā yāvajīvaṁ anatikkamanīyo.	1	
PA_kd_20:1.4.19	Ajjatagge ovaṭo bhikkhunīnaṁ bhikkhūsu vacanapatho, anovaṭo bhikkhūnaṁ bhikkhunīsu vacanapatho.	1	
PA_kd_20:1.4.20	Ayampi dhammo sakkatvā garukatvā mānetvā pūjetvā yāvajīvaṁ anatikkamanīyo.	1	
PA_kd_20:1.4.21	Sace, ānanda, mahāpajāpati gotamī ime aṭṭha garudhamme paṭiggaṇhāti, sāvassā hotu upasampadā”ti.	1	
PA_kd_20:1.5.1	Atha kho āyasmā ānando bhagavato santike aṭṭha garudhamme uggahetvā yena mahāpajāpati gotamī tenupasaṅkami, upasaṅkamitvā mahāpajāpatiṁ gotamiṁ etadavoca—	1	
PA_kd_20:1.5.2	“sace kho tvaṁ, gotami, aṭṭha garudhamme paṭiggaṇheyyāsi, sāva te bhavissati upasampadā.	1	
PA_kd_20:1.5.3	Vassasatūpasampannāya bhikkhuniyā tadahupasampannassa bhikkhuno abhivādanaṁ paccuṭṭhānaṁ añjalikammaṁ sāmīcikammaṁ kātabbaṁ.	1	
PA_kd_20:1.5.4	Ayampi dhammo sakkatvā garukatvā mānetvā pūjetvā yāvajīvaṁ anatikkamanīyo.	1	
PA_kd_20:1.5.5	Na bhikkhuniyā abhikkhuke āvāse vassaṁ vasitabbaṁ.	1	
PA_kd_20:1.5.6	Ayampi dhammo sakkatvā garukatvā mānetvā pūjetvā yāvajīvaṁ anatikkamanīyo.	1	
PA_kd_20:1.5.7	Anvaddhamāsaṁ bhikkhuniyā bhikkhusaṅghato dve dhammā paccāsīsitabbā—	1	
PA_kd_20:1.5.8	uposathapucchakañca, ovādūpasaṅkamanañca.	1	
PA_kd_20:1.5.9	Ayampi dhammo sakkatvā garukatvā mānetvā pūjetvā yāvajīvaṁ anatikkamanīyo.	1	
PA_kd_20:1.5.10	Vassaṁvuṭṭhāya bhikkhuniyā ubhatosaṅghe tīhi ṭhānehi pavāretabbaṁ—	1	
PA_kd_20:1.5.11	diṭṭhena vā, sutena vā, parisaṅkāya vā.	1	
PA_kd_20:1.5.12	Ayampi dhammo sakkatvā garukatvā mānetvā pūjetvā yāvajīvaṁ anatikkamanīyo.	1	
PA_kd_20:1.5.13	Garudhammaṁ ajjhāpannāya bhikkhuniyā ubhatosaṅghe pakkhamānattaṁ caritabbaṁ.	1	
PA_kd_20:1.5.14	Ayampi dhammo sakkatvā garukatvā mānetvā pūjetvā yāvajīvaṁ anatikkamanīyo.	1	
PA_kd_20:1.5.15	Dve vassāni chasu dhammesu sikkhitasikkhāya sikkhamānāya ubhatosaṅghe upasampadā pariyesitabbā.	1	
PA_kd_20:1.5.16	Ayampi dhammo sakkatvā garukatvā mānetvā pūjetvā yāvajīvaṁ anatikkamanīyo.	1	
PA_kd_20:1.5.17	Na bhikkhuniyā kenaci pariyāyena bhikkhu akkositabbo paribhāsitabbo.	1	
PA_kd_20:1.5.18	Ayampi dhammo sakkatvā garukatvā mānetvā pūjetvā yāvajīvaṁ anatikkamanīyo.	1	
PA_kd_20:1.5.19	Ajjatagge ovaṭo bhikkhunīnaṁ bhikkhūsu vacanapatho, anovaṭo bhikkhūnaṁ bhikkhunīsu vacanapatho.	1	
PA_kd_20:1.5.20	Ayampi dhammo sakkatvā garukatvā mānetvā pūjetvā yāvajīvaṁ anatikkamanīyo.	1	
PA_kd_20:1.5.21	Sace kho tvaṁ, gotami, ime aṭṭha garudhamme paṭiggaṇheyyāsi, sāva te bhavissati upasampadā”ti.	1	
PA_kd_20:1.5.22_0	“Seyyathāpi, bhante ānanda, itthī vā puriso vā daharo, yuvā, maṇḍanakajātiko sīsaṁnahāto	1	
PA_kd_20:1.5.22_1	uppalamālaṁ vā vassikamālaṁ vā atimuttakamālaṁ vā labhitvā ubhohi hatthehi paṭiggahetvā	1	
PA_kd_20:1.5.22_2	uttamaṅge sirasmiṁ patiṭṭhāpeyya;	1	
PA_kd_20:1.5.23	evameva kho ahaṁ, bhante, ānanda ime aṭṭha garudhamme paṭiggaṇhāmi yāvajīvaṁ anatikkamanīye”ti.	1	
PA_kd_20:1.6.1	Atha kho āyasmā ānando yena bhagavā tenupasaṅkami, upasaṅkamitvā bhagavantaṁ abhivādetvā ekamantaṁ nisīdi.	1	
PA_kd_20:1.6.2	Ekamantaṁ nisinno kho āyasmā ānando bhagavantaṁ etadavoca—	1	
PA_kd_20:1.6.3	“paṭiggahitā, bhante, mahāpajāpatiyā gotamiyā aṭṭha garudhammā, upasampannā bhagavato mātucchā”ti.	1	
PA_kd_20:1.6.4	“Sace, ānanda, nālabhissa mātugāmo tathāgatappavedite dhammavinaye agārasmā anagāriyaṁ pabbajjaṁ, ciraṭṭhitikaṁ, ānanda, brahmacariyaṁ abhavissa, vassasahassaṁ saddhammo tiṭṭheyya.	1	
PA_kd_20:1.6.5	Yato ca kho, ānanda, mātugāmo tathāgatappavedite dhammavinaye agārasmā anagāriyaṁ pabbajito, na dāni, ānanda, brahmacariyaṁ ciraṭṭhitikaṁ bhavissati.	1	
PA_kd_20:1.6.6	Pañceva dāni, ānanda, vassasatāni saddhammo ṭhassati.	1	
PA_kd_20:1.6.7	Seyyathāpi, ānanda, yāni kānici kulāni bahutthikāni appapurisakāni, tāni suppadhaṁsiyāni honti corehi kumbhathenakehi;	1	
PA_kd_20:1.6.8	evameva kho, ānanda, yasmiṁ dhammavinaye labhati mātugāmo agārasmā anagāriyaṁ pabbajjaṁ, na taṁ brahmacariyaṁ ciraṭṭhitikaṁ hoti.	1	
PA_kd_20:1.6.9	Seyyathāpi, ānanda, sampanne sālikkhette setaṭṭikā nāma rogajāti nipatati, evaṁ taṁ sālikkhettaṁ na ciraṭṭhitikaṁ hoti;	1	
PA_kd_20:1.6.10	evameva kho, ānanda, yasmiṁ dhammavinaye labhati mātugāmo agārasmā anagāriyaṁ pabbajjaṁ, na taṁ brahmacariyaṁ ciraṭṭhitikaṁ hoti.	1	
PA_kd_20:1.6.11	Seyyathāpi, ānanda, sampanne ucchukkhette mañjiṭṭhikā nāma rogajāti nipatati, evaṁ taṁ ucchukkhettaṁ na ciraṭṭhitikaṁ hoti;	1	
PA_kd_20:1.6.12	evameva kho, ānanda, yasmiṁ dhammavinaye labhati mātugāmo agārasmā anagāriyaṁ pabbajjaṁ, na taṁ brahmacariyaṁ ciraṭṭhitikaṁ hoti.	1	
PA_kd_20:1.6.13	Seyyathāpi, ānanda, puriso mahato taḷākassa paṭikacceva āḷiṁ bandheyya yāvadeva udakassa anatikkamanāya;	1	
PA_kd_20:1.6.14	evameva kho, ānanda, mayā paṭikacceva bhikkhunīnaṁ aṭṭha garudhammā paññattā yāvajīvaṁ anatikkamanīyā”ti.	1	
PA_kd_20:1.6.15	Bhikkhunīnaṁ aṭṭha garudhammā niṭṭhitā.	1	
PA_kd_20:2.1.0	3. Bhikkhunīupasampadānujānana	2	
PA_kd_20:2.1.1	Atha kho mahāpajāpati gotamī yena bhagavā tenupasaṅkami, upasaṅkamitvā bhagavantaṁ abhivādetvā ekamantaṁ aṭṭhāsi.	2	
PA_kd_20:2.1.2	Ekamantaṁ ṭhitā kho mahāpajāpati gotamī bhagavantaṁ etadavoca—	2	
PA_kd_20:2.1.3	“kathāhaṁ, bhante, imāsu sākiyānīsu paṭipajjāmī”ti?	2	
PA_kd_20:2.1.4	Atha kho bhagavā mahāpajāpatiṁ gotamiṁ dhammiyā kathāya sandassesi samādapesi samuttejesi sampahaṁsesi.	2	
PA_kd_20:2.1.5	Atha kho mahāpajāpati gotamī bhagavatā dhammiyā kathāya sandassitā samādapitā samuttejitā sampahaṁsitā bhagavantaṁ abhivādetvā padakkhiṇaṁ katvā pakkāmi.	2	
PA_kd_20:2.1.6	Atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi—	2	
PA_kd_20:2.1.7	“anujānāmi, bhikkhave, bhikkhūhi bhikkhuniyo upasampādetun”ti.	2	
PA_kd_20:2.2.1	Atha kho tā bhikkhuniyo mahāpajāpatiṁ gotamiṁ etadavocuṁ—	2	
PA_kd_20:2.2.2	“ayyā anupasampannā, mayañcamhā upasampannā;	2	
PA_kd_20:2.2.3	evañhi bhagavatā paññattaṁ bhikkhūhi bhikkhuniyo upasampādetabbā”ti.	2	
PA_kd_20:2.2.4	Atha kho mahāpajāpati gotamī yenāyasmā ānando tenupasaṅkami, upasaṅkamitvā āyasmantaṁ ānandaṁ abhivādetvā ekamantaṁ aṭṭhāsi.	2	
PA_kd_20:2.2.5	Ekamantaṁ ṭhitā kho mahāpajāpati gotamī āyasmantaṁ ānandaṁ etadavoca—	2	
PA_kd_20:2.2.6	“imā maṁ, bhante ānanda, bhikkhuniyo evamāhaṁsu—	2	
PA_kd_20:2.2.7	‘ayyā anupasampannā, mayañcamhā upasampannā;	2	
PA_kd_20:2.2.8	evañhi bhagavatā paññattaṁ bhikkhūhi bhikkhuniyo upasampādetabbā’”ti.	2	
PA_kd_20:2.2.9	Atha kho āyasmā ānando yena bhagavā tenupasaṅkami, upasaṅkamitvā bhagavantaṁ abhivādetvā ekamantaṁ nisīdi.	2	
PA_kd_20:2.2.10	Ekamantaṁ nisinno kho āyasmā ānando bhagavantaṁ etadavoca—	2	
PA_kd_20:2.2.11	“mahāpajāpati, bhante, gotamī evamāha—	2	
PA_kd_20:2.2.12	‘imā maṁ, bhante ānanda, bhikkhuniyo evamāhaṁsu—	2	
PA_kd_20:2.2.13	ayyā anupasampannā, mayañcamhā upasampannā;	2	
PA_kd_20:2.2.14	evañhi bhagavatā paññattaṁ bhikkhūhi bhikkhuniyo upasampādetabbā’”ti.	2	
PA_kd_20:2.2.15	“Yadaggena, ānanda, mahāpajāpatiyā gotamiyā aṭṭha garudhammā paṭiggahitā, tadeva sā upasampannā”ti.	2	
PA_kd_20:3.1.1	Atha kho mahāpajāpati gotamī yenāyasmā ānando tenupasaṅkami, upasaṅkamitvā āyasmantaṁ ānandaṁ abhivādetvā ekamantaṁ aṭṭhāsi.	3	
PA_kd_20:3.1.2	Ekamantaṁ ṭhitā kho mahāpajāpati gotamī āyasmantaṁ ānandaṁ etadavoca—	3	
PA_kd_20:3.1.3	“ekāhaṁ, bhante ānanda, bhagavantaṁ varaṁ yācāmi.	3	
PA_kd_20:3.1.4	Sādhu, bhante, bhagavā anujāneyya bhikkhūnañca bhikkhunīnañca yathāvuḍḍhaṁ abhivādanaṁ paccuṭṭhānaṁ añjalikammaṁ sāmīcikamman”ti.	3	
PA_kd_20:3.1.5	Atha kho āyasmā ānando yena bhagavā tenupasaṅkami, upasaṅkamitvā bhagavantaṁ abhivādetvā ekamantaṁ nisīdi.	3	
PA_kd_20:3.1.6	Ekamantaṁ nisinno kho āyasmā ānando bhagavantaṁ etadavoca—	3	
PA_kd_20:3.1.7	“mahāpajāpati, bhante, gotamī evamāha—	3	
PA_kd_20:3.1.8	‘ekāhaṁ, bhante ānanda, bhagavantaṁ varaṁ yācāmi.	3	
PA_kd_20:3.1.9	Sādhu, bhante, bhagavā anujāneyya bhikkhūnañca bhikkhunīnañca yathāvuḍḍhaṁ abhivādanaṁ paccuṭṭhānaṁ añjalikammaṁ sāmīcikamman’”ti.	3	
PA_kd_20:3.1.10	“Aṭṭhānametaṁ, ānanda, anavakāso, yaṁ tathāgato anujāneyya mātugāmassa abhivādanaṁ paccuṭṭhānaṁ añjalikammaṁ sāmīcikammaṁ.	3	
PA_kd_20:3.1.11	Imehi nāma, ānanda, aññatitthiyā durakkhātadhammā mātugāmassa abhivādanaṁ paccuṭṭhānaṁ añjalikammaṁ sāmīcikammaṁ na karissanti;	3	
PA_kd_20:3.1.12	kimaṅgaṁ pana tathāgato anujānissati mātugāmassa abhivādanaṁ paccuṭṭhānaṁ añjalikammaṁ sāmīcikamman”ti?	3	
PA_kd_20:3.1.13	Atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi—	3	
PA_kd_20:3.1.14	“na, bhikkhave, mātugāmassa abhivādanaṁ paccuṭṭhānaṁ añjalikammaṁ sāmīcikammaṁ kātabbaṁ.	3	
PA_kd_20:3.1.15	Yo kareyya, āpatti dukkaṭassā”ti.	3	
PA_kd_20:4.1.1	Atha kho mahāpajāpati gotamī yena bhagavā tenupasaṅkami, upasaṅkamitvā bhagavantaṁ abhivādetvā ekamantaṁ aṭṭhāsi.	4	
PA_kd_20:4.1.2	Ekamantaṁ ṭhitā kho mahāpajāpati gotamī bhagavantaṁ etadavoca—	4	
PA_kd_20:4.1.3	“yāni tāni, bhante, bhikkhunīnaṁ sikkhāpadāni bhikkhūhi sādhāraṇāni, kathaṁ mayaṁ, bhante, tesu sikkhāpadesu paṭipajjāmā”ti?	4	
PA_kd_20:4.1.4	“Yāni tāni, gotami, bhikkhunīnaṁ sikkhāpadāni bhikkhūhi sādhāraṇāni, yathā bhikkhū sikkhanti tathā tesu sikkhāpadesu sikkhathā”ti.	4	
PA_kd_20:4.1.5	“Yāni pana tāni, bhante, bhikkhunīnaṁ sikkhāpadāni bhikkhūhi asādhāraṇāni, kathaṁ mayaṁ, bhante, tesu sikkhāpadesu paṭipajjāmā”ti?	4	
PA_kd_20:4.1.6	“Yāni tāni, gotami, bhikkhunīnaṁ sikkhāpadāni bhikkhūhi asādhāraṇāni, yathāpaññattesu sikkhāpadesu sikkhathā”ti.	4	
PA_kd_20:5.1.1	Atha kho mahāpajāpati gotamī yena bhagavā tenupasaṅkami, upasaṅkamitvā bhagavantaṁ abhivādetvā ekamantaṁ aṭṭhāsi.	5	
PA_kd_20:5.1.2	Ekamantaṁ ṭhitā kho mahāpajāpati gotamī bhagavantaṁ etadavoca—	5	
PA_kd_20:5.1.3	“sādhu me, bhante, bhagavā saṅkhittena dhammaṁ desetu, yamahaṁ bhagavato dhammaṁ sutvā ekā vūpakaṭṭhā appamattā ātāpinī pahitattā vihareyyan”ti.	5	
PA_kd_20:5.1.4	“Ye kho tvaṁ, gotami, dhamme jāneyyāsi—	5	
PA_kd_20:5.1.5_0	ime dhammā sarāgāya saṁvattanti no virāgāya, saññogāya saṁvattanti no visaññogāya,	5	
PA_kd_20:5.1.5_1	ācayāya saṁvattanti no apacayāya, mahicchatāya saṁvattanti no appicchatāya, asantuṭṭhiyā	5	
PA_kd_20:5.1.5_2	saṁvattanti no santuṭṭhiyā, saṅgaṇikāya saṁvattanti no pavivekāya, kosajjāya saṁvattanti	5	
PA_kd_20:5.1.5_3	no vīriyārambhāya, dubbharatāya saṁvattanti no subharatāya;	5	
PA_kd_20:5.1.6	ekaṁsena, gotami, dhāreyyāsi—	5	
PA_kd_20:5.1.7	neso dhammo, neso vinayo, netaṁ satthusāsananti.	5	
PA_kd_20:5.1.8	Ye ca kho tvaṁ, gotami, dhamme jāneyyāsi—	5	
PA_kd_20:5.1.9_0	ime dhammā virāgāya saṁvattanti no sarāgāya, visaññogāya saṁvattanti no saññogāya,	5	
PA_kd_20:5.1.9_1	apacayāya saṁvattanti no ācayāya, appicchatāya saṁvattanti no mahicchatāya, santuṭṭhiyā	5	
PA_kd_20:5.1.9_2	saṁvattanti no asantuṭṭhiyā, pavivekāya saṁvattanti no saṅgaṇikāya, vīriyārambhāya	5	
PA_kd_20:5.1.9_3	saṁvattanti no kosajjāya, subharatāya saṁvattanti no dubbharatāya;	5	
PA_kd_20:5.1.10	ekaṁsena, gotami, dhāreyyāsi—	5	
PA_kd_20:5.1.11	eso dhammo, eso vinayo, etaṁ satthusāsanan”ti.	5	
PA_kd_20:6.1.1	Tena kho pana samayena bhikkhunīnaṁ pātimokkhaṁ na uddisīyati.	6	
PA_kd_20:6.1.2	Bhagavato etamatthaṁ ārocesuṁ …pe…	6	
PA_kd_20:6.1.3	“anujānāmi, bhikkhave, bhikkhunīnaṁ pātimokkhaṁ uddisitun”ti.	6	
PA_kd_20:6.1.4	Atha kho bhikkhūnaṁ etadahosi—	6	
PA_kd_20:6.1.5	“kena nu kho bhikkhunīnaṁ pātimokkhaṁ uddisitabban”ti?	6	
PA_kd_20:6.1.6	Bhagavato etamatthaṁ ārocesuṁ.	6	
PA_kd_20:6.1.7	“Anujānāmi, bhikkhave, bhikkhūhi bhikkhunīnaṁ pātimokkhaṁ uddisitun”ti.	6	
PA_kd_20:6.1.8	Tena kho pana samayena bhikkhū bhikkhunupassayaṁ upasaṅkamitvā bhikkhunīnaṁ pātimokkhaṁ uddisanti.	6	
PA_kd_20:6.1.9	Manussā ujjhāyanti khiyyanti vipācenti—	6	
PA_kd_20:6.1.10	“jāyāyo imā imesaṁ, jāriyo imā imesaṁ, idāni ime imāhi saddhiṁ abhiramissantī”ti.	6	
PA_kd_20:6.1.11	Bhagavato etamatthaṁ ārocesuṁ.	6	
PA_kd_20:6.1.12	“Na, bhikkhave, bhikkhūhi bhikkhunīnaṁ pātimokkhaṁ uddisitabbaṁ.	6	
PA_kd_20:6.1.13	Yo uddiseyya, āpatti dukkaṭassa.	6	
PA_kd_20:6.1.14	Anujānāmi, bhikkhave, bhikkhunīhi bhikkhunīnaṁ pātimokkhaṁ uddisitun”ti.	6	
PA_kd_20:6.1.15	Bhikkhuniyo na jānanti—	6	
PA_kd_20:6.1.16	“evaṁ pātimokkhaṁ uddisitabban”ti.	6	
PA_kd_20:6.1.17	Bhagavato etamatthaṁ ārocesuṁ.	6	
PA_kd_20:6.1.18	“Anujānāmi, bhikkhave, bhikkhūhi bhikkhunīnaṁ ācikkhituṁ—	6	
PA_kd_20:6.1.19	‘evaṁ pātimokkhaṁ uddiseyyāthā’”ti.	6	
PA_kd_20:6.2.1	Tena kho pana samayena bhikkhuniyo āpattiṁ na paṭikaronti.	6	
PA_kd_20:6.2.2	Bhagavato etamatthaṁ ārocesuṁ.	6	
PA_kd_20:6.2.3	“Na, bhikkhave, bhikkhuniyā āpatti na paṭikātabbā.	6	
PA_kd_20:6.2.4	Yā na paṭikareyya, āpatti dukkaṭassā”ti.	6	
PA_kd_20:6.2.5	Bhikkhuniyo na jānanti—	6	
PA_kd_20:6.2.6	“evaṁ āpatti paṭikātabbā”ti.	6	
PA_kd_20:6.2.7	Bhagavato etamatthaṁ ārocesuṁ.	6	
PA_kd_20:6.2.8	“Anujānāmi, bhikkhave, bhikkhūhi bhikkhunīnaṁ ācikkhituṁ—	6	
PA_kd_20:6.2.9	‘evaṁ āpattiṁ paṭikareyyāthā’”ti.	6	
PA_kd_20:6.2.10	Atha kho bhikkhūnaṁ etadahosi—	6	
PA_kd_20:6.2.11	“kena nu kho bhikkhunīnaṁ āpatti paṭiggahetabbā”ti?	6	
PA_kd_20:6.2.12	Bhagavato etamatthaṁ ārocesuṁ.	6	
PA_kd_20:6.2.13	“Anujānāmi, bhikkhave, bhikkhūhi bhikkhunīnaṁ āpattiṁ paṭiggahetun”ti.	6	
PA_kd_20:6.2.14_0	Tena kho pana samayena bhikkhuniyo rathikāyapi byūhepi siṅghāṭakepi bhikkhuṁ passitvā	6	
PA_kd_20:6.2.14_1	pattaṁ bhūmiyaṁ nikkhipitvā ekaṁsaṁ uttarāsaṅgaṁ karitvā ukkuṭikaṁ nisīditvā añjaliṁ	6	
PA_kd_20:6.2.14_2	paggahetvā āpattiṁ paṭikaronti.	6	
PA_kd_20:6.2.15	Manussā ujjhāyanti khiyyanti vipācenti—	6	
PA_kd_20:6.2.16	“jāyāyo imā imesaṁ, jāriyo imā imesaṁ, rattiṁ vimānetvā idāni khamāpentī”ti.	6	
PA_kd_20:6.2.17	Bhagavato etamatthaṁ ārocesuṁ.	6	
PA_kd_20:6.2.18	“Na, bhikkhave, bhikkhūhi bhikkhunīnaṁ āpatti paṭiggahetabbā.	6	
PA_kd_20:6.2.19	Yo paṭiggaṇheyya, āpatti dukkaṭassa.	6	
PA_kd_20:6.2.20	Anujānāmi, bhikkhave, bhikkhunīhi bhikkhunīnaṁ āpattiṁ paṭiggahetun”ti.	6	
PA_kd_20:6.2.21	Bhikkhuniyo na jānanti—	6	
PA_kd_20:6.2.22	“evaṁ āpatti paṭiggahetabbā”ti.	6	
PA_kd_20:6.2.23	Bhagavato etamatthaṁ ārocesuṁ.	6	
PA_kd_20:6.2.24	“Anujānāmi, bhikkhave, bhikkhūhi bhikkhunīnaṁ ācikkhituṁ—	6	
PA_kd_20:6.2.25	‘evaṁ āpattiṁ paṭiggaṇheyyāthā’”ti.	6	
PA_kd_20:6.3.1	Tena kho pana samayena bhikkhunīnaṁ kammaṁ na kariyati.	6	
PA_kd_20:6.3.2	Bhagavato etamatthaṁ ārocesuṁ.	6	
PA_kd_20:6.3.3	“Anujānāmi, bhikkhave, bhikkhunīnaṁ kammaṁ kātun”ti.	6	
PA_kd_20:6.3.4	Atha kho bhikkhūnaṁ etadahosi—	6	
PA_kd_20:6.3.5	“kena nu kho bhikkhunīnaṁ kammaṁ kātabban”ti?	6	
PA_kd_20:6.3.6	Bhagavato etamatthaṁ ārocesuṁ.	6	
PA_kd_20:6.3.7	“Anujānāmi, bhikkhave, bhikkhūhi bhikkhunīnaṁ kammaṁ kātun”ti.	6	
PA_kd_20:6.3.8_0	Tena kho pana samayena katakammā bhikkhuniyo rathikāyapi byūhepi siṅghāṭakepi bhikkhuṁ	6	
PA_kd_20:6.3.8_1	passitvā pattaṁ bhūmiyaṁ nikkhipitvā ekaṁsaṁ uttarāsaṅgaṁ karitvā ukkuṭikaṁ nisīditvā	6	
PA_kd_20:6.3.8_2	añjaliṁ paggahetvā khamāpenti “evaṁ nūna kātabban”ti maññamānā.	6	
PA_kd_20:6.3.9	Manussā tatheva ujjhāyanti khiyyanti vipācenti—	6	
PA_kd_20:6.3.10	“jāyāyo imā imesaṁ, jāriyo imā imesaṁ, rattiṁ vimānetvā idāni khamāpentī”ti.	6	
PA_kd_20:6.3.11	Bhagavato etamatthaṁ ārocesuṁ.	6	
PA_kd_20:6.3.12	“Na, bhikkhave, bhikkhūhi bhikkhunīnaṁ kammaṁ kātabbaṁ.	6	
PA_kd_20:6.3.13	Yo kareyya, āpatti dukkaṭassa.	6	
PA_kd_20:6.3.14	Anujānāmi, bhikkhave, bhikkhunīhi bhikkhunīnaṁ kammaṁ kātun”ti.	6	
PA_kd_20:6.3.15	Bhikkhuniyo na jānanti—	6	
PA_kd_20:6.3.16	“evaṁ kammaṁ kātabban”ti.	6	
PA_kd_20:6.3.17	Bhagavato etamatthaṁ ārocesuṁ.	6	
PA_kd_20:6.3.18	“Anujānāmi, bhikkhave, bhikkhūhi bhikkhunīnaṁ ācikkhituṁ—	6	
PA_kd_20:6.3.19	‘evaṁ kammaṁ kareyyāthā’”ti.	6	
PA_kd_20:7.1.1	Tena kho pana samayena bhikkhuniyo saṅghamajjhe bhaṇḍanajātā kalahajātā vivādāpannā aññamaññaṁ mukhasattīhi vitudantā viharanti.	7	
PA_kd_20:7.1.2	Na sakkonti taṁ adhikaraṇaṁ vūpasametuṁ.	7	
PA_kd_20:7.1.3	Bhagavato etamatthaṁ ārocesuṁ.	7	
PA_kd_20:7.1.4	“Anujānāmi, bhikkhave, bhikkhūhi bhikkhunīnaṁ adhikaraṇaṁ vūpasametun”ti.	7	
PA_kd_20:7.1.5	Tena kho pana samayena bhikkhū bhikkhunīnaṁ adhikaraṇaṁ vūpasamenti.	7	
PA_kd_20:7.1.6	Tasmiṁ kho pana adhikaraṇe vinicchiyamāne dissanti bhikkhuniyo kammappattāyopi āpattigāminiyopi.	7	
PA_kd_20:7.1.7	Bhikkhuniyo evamāhaṁsu—	7	
PA_kd_20:7.1.8	“sādhu, bhante, ayyāva bhikkhunīnaṁ kammaṁ karontu, ayyāva bhikkhunīnaṁ āpattiṁ paṭiggaṇhantu;	7	
PA_kd_20:7.1.9	evañhi bhagavatā paññattaṁ bhikkhūhi bhikkhunīnaṁ adhikaraṇaṁ vūpasametabban”ti.	7	
PA_kd_20:7.1.10	Bhagavato etamatthaṁ ārocesuṁ.	7	
PA_kd_20:7.1.11	“Anujānāmi, bhikkhave, bhikkhūhi bhikkhunīnaṁ kammaṁ āropetvā bhikkhunīnaṁ niyyādetuṁ—	7	
PA_kd_20:7.1.12	bhikkhunīhi bhikkhunīnaṁ kammaṁ kātuṁ, bhikkhūhi bhikkhunīnaṁ āpattiṁ āropetvā bhikkhunīnaṁ niyyādetuṁ, bhikkhunīhi bhikkhunīnaṁ āpattiṁ paṭiggahetun”ti.	7	
PA_kd_20:8.1.1	Tena kho pana samayena uppalavaṇṇāya bhikkhuniyā antevāsinī bhikkhunī satta vassāni bhagavantaṁ anubandhā hoti vinayaṁ pariyāpuṇantī.	8	
PA_kd_20:8.1.2	Tassā muṭṭhassatiniyā gahito gahito mussati.	8	
PA_kd_20:8.1.3	Assosi kho sā bhikkhunī—	8	
PA_kd_20:8.1.4	“bhagavā kira sāvatthiṁ gantukāmo”ti.	8	
PA_kd_20:8.1.5	Atha kho tassā bhikkhuniyā etadahosi—	8	
PA_kd_20:8.1.6	“ahaṁ kho satta vassāni bhagavantaṁ anubandhiṁ vinayaṁ pariyāpuṇantī.	8	
PA_kd_20:8.1.7	Tassā me muṭṭhassatiniyā gahito gahito mussati.	8	
PA_kd_20:8.1.8	Dukkaraṁ kho pana mātugāmena yāvajīvaṁ satthāraṁ anubandhituṁ.	8	
PA_kd_20:8.1.9	Kathaṁ nu kho mayā paṭipajjitabban”ti?	8	
PA_kd_20:8.1.10	Atha kho sā bhikkhunī bhikkhunīnaṁ etamatthaṁ ārocesi.	8	
PA_kd_20:8.1.11	Bhikkhuniyo bhikkhūnaṁ etamatthaṁ ārocesuṁ.	8	
PA_kd_20:8.1.12	Bhikkhū bhagavato etamatthaṁ ārocesuṁ.	8	
PA_kd_20:8.1.13	“Anujānāmi, bhikkhave, bhikkhūhi bhikkhunīnaṁ vinayaṁ vācetun”ti.	8	
PA_kd_20:8.1.14	Paṭhamabhāṇavāro niṭṭhito.	8	
PA_kd_20:9.1.1	Atha kho bhagavā vesāliyaṁ yathābhirantaṁ viharitvā yena sāvatthi tena cārikaṁ pakkāmi.	9	
PA_kd_20:9.1.2	Anupubbena cārikaṁ caramāno yena sāvatthi tadavasari.	9	
PA_kd_20:9.1.3	Tatra sudaṁ bhagavā sāvatthiyaṁ viharati jetavane anāthapiṇḍikassa ārāme.	9	
PA_kd_20:9.1.4	Tena kho pana samayena chabbaggiyā bhikkhū bhikkhuniyo kaddamodakena osiñcanti—	9	
PA_kd_20:9.1.5	appeva nāma amhesu sārajjeyyunti.	9	
PA_kd_20:9.1.6	Bhagavato etamatthaṁ ārocesuṁ.	9	
PA_kd_20:9.1.7	“Na, bhikkhave, bhikkhunā bhikkhuniyo kaddamodakena osiñcitabbā.	9	
PA_kd_20:9.1.8	Yo osiñceyya, āpatti dukkaṭassa.	9	
PA_kd_20:9.1.9	Anujānāmi, bhikkhave, tassa bhikkhuno daṇḍakammaṁ kātun”ti.	9	
PA_kd_20:9.1.10	Atha kho bhikkhūnaṁ etadahosi—	9	
PA_kd_20:9.1.11	“kiṁ nu kho daṇḍakammaṁ kātabban”ti?	9	
PA_kd_20:9.1.12	Bhagavato etamatthaṁ ārocesuṁ.	9	
PA_kd_20:9.1.13	“Avandiyo so, bhikkhave, bhikkhu bhikkhunisaṅghena kātabbo”ti.	9	
PA_kd_20:9.1.14	Tena kho pana samayena chabbaggiyā bhikkhū kāyaṁ vivaritvā bhikkhunīnaṁ dassenti …pe…	9	
PA_kd_20:9.1.15	ūruṁ vivaritvā bhikkhunīnaṁ dassenti, aṅgajātaṁ vivaritvā bhikkhunīnaṁ dassenti, bhikkhuniyo obhāsenti, bhikkhunīhi saddhiṁ sampayojenti—	9	
PA_kd_20:9.1.16	appeva nāma amhesu sārajjeyyunti.	9	
PA_kd_20:9.1.17	Bhagavato etamatthaṁ ārocesuṁ.	9	
PA_kd_20:9.1.18_0	“Na, bhikkhave, bhikkhunā kāyo vivaritvā bhikkhunīnaṁ dassetabbo, na ūru vivaritvā	9	
PA_kd_20:9.1.18_1	bhikkhunīnaṁ dassetabbo, na aṅgajātaṁ vivaritvā bhikkhunīnaṁ dassetabbaṁ, na bhikkhuniyo	9	
PA_kd_20:9.1.18_2	obhāsitabbā, na bhikkhunīhi saddhiṁ sampayojetabbaṁ.	9	
PA_kd_20:9.1.19	Yo sampayojeyya, āpatti dukkaṭassa.	9	
PA_kd_20:9.1.20	Anujānāmi, bhikkhave, tassa bhikkhuno daṇḍakammaṁ kātun”ti.	9	
PA_kd_20:9.1.21	Atha kho bhikkhūnaṁ etadahosi—	9	
PA_kd_20:9.1.22	“kiṁ nu kho daṇḍakammaṁ kātabban”ti?	9	
PA_kd_20:9.1.23	Bhagavato etamatthaṁ ārocesuṁ.	9	
PA_kd_20:9.1.24	“Avandiyo so, bhikkhave, bhikkhu bhikkhunisaṅghena kātabbo”ti.	9	
PA_kd_20:9.2.1	Tena kho pana samayena chabbaggiyā bhikkhuniyo bhikkhuṁ kaddamodakena osiñcanti—	9	
PA_kd_20:9.2.2	appeva nāma amhesu sārajjeyyunti.	9	
PA_kd_20:9.2.3	Bhagavato etamatthaṁ ārocesuṁ.	9	
PA_kd_20:9.2.4	“Na, bhikkhave, bhikkhuniyā bhikkhu kaddamodakena osiñcitabbo.	9	
PA_kd_20:9.2.5	Yā osiñceyya, āpatti dukkaṭassa.	9	
PA_kd_20:9.2.6	Anujānāmi, bhikkhave, tassā bhikkhuniyā daṇḍakammaṁ kātun”ti.	9	
PA_kd_20:9.2.7	Atha kho bhikkhūnaṁ etadahosi—	9	
PA_kd_20:9.2.8	“kiṁ nu kho daṇḍakammaṁ kātabban”ti?	9	
PA_kd_20:9.2.9	Bhagavato etamatthaṁ ārocesuṁ.	9	
PA_kd_20:9.2.10	“Anujānāmi, bhikkhave, āvaraṇaṁ kātun”ti.	9	
PA_kd_20:9.2.11	Āvaraṇe kate na ādiyanti.	9	
PA_kd_20:9.2.12	Bhagavato etamatthaṁ ārocesuṁ.	9	
PA_kd_20:9.2.13	“Anujānāmi, bhikkhave, ovādaṁ ṭhapetun”ti.	9	
PA_kd_20:9.2.14_0	Tena kho pana samayena chabbaggiyā bhikkhuniyo kāyaṁ vivaritvā bhikkhūnaṁ dassenti,	9	
PA_kd_20:9.2.14_1	thanaṁ vivaritvā bhikkhūnaṁ dassenti, ūruṁ vivaritvā bhikkhūnaṁ dassenti, aṅgajātaṁ	9	
PA_kd_20:9.2.14_2	vivaritvā bhikkhūnaṁ dassenti, bhikkhū obhāsenti, bhikkhūhi saddhiṁ sampayojenti—	9	
PA_kd_20:9.2.15	appeva nāma amhesu sārajjeyyunti.	9	
PA_kd_20:9.2.16	Bhagavato etamatthaṁ ārocesuṁ.	9	
PA_kd_20:9.2.17	“Na, bhikkhave, bhikkhuniyā kāyo vivaritvā bhikkhūnaṁ dassetabbo …pe…	9	
PA_kd_20:9.2.18_0	na thano vivaritvā bhikkhūnaṁ dassetabbo, na ūru vivaritvā bhikkhūnaṁ dassetabbo,	9	
PA_kd_20:9.2.18_1	na aṅgajātaṁ vivaritvā bhikkhūnaṁ dassetabbaṁ, na bhikkhū obhāsitabbā, na bhikkhūhi	9	
PA_kd_20:9.2.18_2	saddhiṁ sampayojetabbaṁ.	9	
PA_kd_20:9.2.19	Yā sampayojeyya, āpatti dukkaṭassa.	9	
PA_kd_20:9.2.20	Anujānāmi, bhikkhave, tassā bhikkhuniyā daṇḍakammaṁ kātun”ti.	9	
PA_kd_20:9.2.21	Atha kho bhikkhūnaṁ etadahosi—	9	
PA_kd_20:9.2.22	“kiṁ nu kho daṇḍakammaṁ kātabban”ti?	9	
PA_kd_20:9.2.23	Bhagavato etamatthaṁ ārocesuṁ.	9	
PA_kd_20:9.2.24	“Anujānāmi, bhikkhave, āvaraṇaṁ kātun”ti.	9	
PA_kd_20:9.2.25	Āvaraṇe kate na ādiyanti.	9	
PA_kd_20:9.2.26	Bhagavato etamatthaṁ ārocesuṁ.	9	
PA_kd_20:9.2.27	“Anujānāmi, bhikkhave, ovādaṁ ṭhapetun”ti.	9	
PA_kd_20:9.3.1	Atha kho bhikkhūnaṁ etadahosi—	9	
PA_kd_20:9.3.2	“kappati nu kho ovādaṭṭhapitāya bhikkhuniyā saddhiṁ uposathaṁ kātuṁ, na nu kho kappatī”ti?	9	
PA_kd_20:9.3.3	Bhagavato etamatthaṁ ārocesuṁ.	9	
PA_kd_20:9.3.4	“Na, bhikkhave, ovādaṭṭhapitāya bhikkhuniyā saddhiṁ uposatho kātabbo, yāva na taṁ adhikaraṇaṁ vūpasantaṁ hotī”ti.	9	
PA_kd_20:9.3.5	Tena kho pana samayena āyasmā udāyī ovādaṁ ṭhapetvā cārikaṁ pakkāmi.	9	
PA_kd_20:9.3.6	Bhikkhuniyo ujjhāyanti khiyyanti vipācenti—	9	
PA_kd_20:9.3.7	“kathañhi nāma ayyo udāyī ovādaṁ ṭhapetvā cārikaṁ pakkamissatī”ti.	9	
PA_kd_20:9.3.8	Bhagavato etamatthaṁ ārocesuṁ.	9	
PA_kd_20:9.3.9	“Na, bhikkhave, ovādaṁ ṭhapetvā cārikā pakkamitabbā.	9	
PA_kd_20:9.3.10	Yo pakkameyya, āpatti dukkaṭassā”ti.	9	
PA_kd_20:9.3.11	Tena kho pana samayena bālā abyattā ovādaṁ ṭhapenti.	9	
PA_kd_20:9.3.12	Bhagavato etamatthaṁ ārocesuṁ.	9	
PA_kd_20:9.3.13	“Na, bhikkhave, bālena abyattena ovādo ṭhapetabbo.	9	
PA_kd_20:9.3.14	Yo ṭhapeyya, āpatti dukkaṭassā”ti.	9	
PA_kd_20:9.3.15	Tena kho pana samayena bhikkhū avatthusmiṁ akāraṇe ovādaṁ ṭhapenti.	9	
PA_kd_20:9.3.16	Bhagavato etamatthaṁ ārocesuṁ.	9	
PA_kd_20:9.3.17	“Na, bhikkhave, avatthusmiṁ akāraṇe ovādo ṭhapetabbo.	9	
PA_kd_20:9.3.18	Yo ṭhapeyya, āpatti dukkaṭassā”ti.	9	
PA_kd_20:9.3.19	Tena kho pana samayena bhikkhū ovādaṁ ṭhapetvā vinicchayaṁ na denti.	9	
PA_kd_20:9.3.20	Bhagavato etamatthaṁ ārocesuṁ.	9	
PA_kd_20:9.3.21	“Na, bhikkhave, ovādaṁ ṭhapetvā vinicchayo na dātabbo.	9	
PA_kd_20:9.3.22	Yo na dadeyya, āpatti dukkaṭassā”ti.	9	
PA_kd_20:9.4.1	Tena kho pana samayena bhikkhuniyo ovādaṁ na gacchanti.	9	
PA_kd_20:9.4.2	Bhagavato etamatthaṁ ārocesuṁ.	9	
PA_kd_20:9.4.3	“Na, bhikkhave, bhikkhuniyā ovādo na gantabbo.	9	
PA_kd_20:9.4.4	Yā na gaccheyya, yathādhammo kāretabbo”ti.	9	
PA_kd_20:9.4.5	Tena kho pana samayena sabbo bhikkhunisaṅgho ovādaṁ gacchati.	9	
PA_kd_20:9.4.6	Manussā ujjhāyanti khiyyanti vipācenti—	9	
PA_kd_20:9.4.7	“jāyāyo imā imesaṁ, jāriyo imā imesaṁ, idāni ime imāhi saddhiṁ abhiramissantī”ti.	9	
PA_kd_20:9.4.8	Bhagavato etamatthaṁ ārocesuṁ.	9	
PA_kd_20:9.4.9	“Na, bhikkhave, sabbena bhikkhunisaṅghena ovādo gantabbo.	9	
PA_kd_20:9.4.10	Gaccheyya ce, āpatti dukkaṭassa.	9	
PA_kd_20:9.4.11	Anujānāmi, bhikkhave, catūhi pañcahi bhikkhunīhi ovādaṁ gantun”ti.	9	
PA_kd_20:9.4.12	Tena kho pana samayena catasso pañca bhikkhuniyo ovādaṁ gacchanti.	9	
PA_kd_20:9.4.13	Manussā tatheva ujjhāyanti khiyyanti vipācenti—	9	
PA_kd_20:9.4.14	“jāyāyo imā imesaṁ, jāriyo imā imesaṁ, idāni ime imāhi saddhiṁ abhiramissantī”ti.	9	
PA_kd_20:9.4.15	Bhagavato etamatthaṁ ārocesuṁ.	9	
PA_kd_20:9.4.16	“Na, bhikkhave, catūhi pañcahi bhikkhunīhi ovādo gantabbo.	9	
PA_kd_20:9.4.17	Gaccheyyuñce, āpatti dukkaṭassa.	9	
PA_kd_20:9.4.18	Anujānāmi, bhikkhave, dve tisso bhikkhuniyo ovādaṁ gantuṁ.	9	
PA_kd_20:9.4.19	Ekaṁ bhikkhuṁ upasaṅkamitvā ekaṁsaṁ uttarāsaṅgaṁ karitvā pāde vanditvā ukkuṭikaṁ nisīditvā añjaliṁ paggahetvā evamassa vacanīyo—	9	
PA_kd_20:9.4.20	‘bhikkhunisaṅgho, ayya, bhikkhusaṅghassa pāde vandati, ovādūpasaṅkamanañca yācati;	9	
PA_kd_20:9.4.21	labhatu kira, ayya, bhikkhunisaṅgho ovādūpasaṅkamanan’ti.	9	
PA_kd_20:9.4.22	Tena bhikkhunā pātimokkhuddesako upasaṅkamitvā evamassa vacanīyo—	9	
PA_kd_20:9.4.23	‘bhikkhunisaṅgho, bhante, bhikkhusaṅghassa pāde vandati, ovādūpasaṅkamanañca yācati;	9	
PA_kd_20:9.4.24	labhatu kira, bhante, bhikkhunisaṅgho ovādūpasaṅkamanan’ti.	9	
PA_kd_20:9.4.25	Pātimokkhuddesakena vattabbo—	9	
PA_kd_20:9.4.26	‘atthi koci bhikkhu bhikkhunovādako sammato’ti?	9	
PA_kd_20:9.4.27	Sace hoti koci bhikkhu bhikkhunovādako sammato, pātimokkhuddesakena vattabbo—	9	
PA_kd_20:9.4.28	‘itthannāmo bhikkhu bhikkhunovādako sammato, taṁ bhikkhunisaṅgho upasaṅkamatū’ti.	9	
PA_kd_20:9.4.29	Sace na hoti koci bhikkhu bhikkhunovādako sammato, pātimokkhuddesakena vattabbo—	9	
PA_kd_20:9.4.30	‘ko āyasmā ussahati bhikkhuniyo ovaditun’ti?	9	
PA_kd_20:9.4.31	Sace koci ussahati bhikkhuniyo ovadituṁ, so ca hoti aṭṭhahaṅgehi samannāgato, sammannitvā vattabbo—	9	
PA_kd_20:9.4.32	‘itthannāmo bhikkhu bhikkhunovādako sammato, taṁ bhikkhunisaṅgho upasaṅkamatū’ti.	9	
PA_kd_20:9.4.33	Sace na koci ussahati bhikkhuniyo ovadituṁ, pātimokkhuddesakena vattabbo—	9	
PA_kd_20:9.4.34	‘natthi koci bhikkhu bhikkhunovādako sammato, pāsādikena bhikkhunisaṅgho sampādetū’”ti.	9	
PA_kd_20:9.5.1	Tena kho pana samayena bhikkhū ovādaṁ na gaṇhanti.	9	
PA_kd_20:9.5.2	Bhagavato etamatthaṁ ārocesuṁ.	9	
PA_kd_20:9.5.3	“Na, bhikkhave, ovādo na gahetabbo.	9	
PA_kd_20:9.5.4	Yo na gaṇheyya, āpatti dukkaṭassā”ti.	9	
PA_kd_20:9.5.5	Tena kho pana samayena aññataro bhikkhu bālo hoti.	9	
PA_kd_20:9.5.6	Taṁ bhikkhuniyo upasaṅkamitvā etadavocuṁ—	9	
PA_kd_20:9.5.7	“ovādaṁ, ayya, gaṇhāhī”ti.	9	
PA_kd_20:9.5.8	“Ahañhi, bhaginī, bālo;	9	
PA_kd_20:9.5.9	kathāhaṁ ovādaṁ gaṇhāmī”ti?	9	
PA_kd_20:9.5.10	“Gaṇhāhayya, ovādaṁ;	9	
PA_kd_20:9.5.11	evañhi bhagavatā paññattaṁ—	9	
PA_kd_20:9.5.12	bhikkhūhi bhikkhunīnaṁ ovādo gahetabbo”ti.	9	
PA_kd_20:9.5.13	Bhagavato etamatthaṁ ārocesuṁ.	9	
PA_kd_20:9.5.14	“Anujānāmi, bhikkhave, ṭhapetvā bālaṁ, avasesehi ovādaṁ gahetun”ti.	9	
PA_kd_20:9.5.15	Tena kho pana samayena aññataro bhikkhu gilāno hoti.	9	
PA_kd_20:9.5.16	Taṁ bhikkhuniyo upasaṅkamitvā etadavocuṁ—	9	
PA_kd_20:9.5.17	“ovādaṁ, ayya, gaṇhāhī”ti.	9	
PA_kd_20:9.5.18	“Ahañhi, bhaginī, gilāno;	9	
PA_kd_20:9.5.19	kathāhaṁ ovādaṁ gaṇhāmī”ti?	9	
PA_kd_20:9.5.20	“Gaṇhāhayya, ovādaṁ;	9	
PA_kd_20:9.5.21	evañhi bhagavatā paññattaṁ—	9	
PA_kd_20:9.5.22	ṭhapetvā bālaṁ, avasesehi ovādo gahetabbo”ti.	9	
PA_kd_20:9.5.23	Bhagavato etamatthaṁ ārocesuṁ.	9	
PA_kd_20:9.5.24	“Anujānāmi, bhikkhave, ṭhapetvā bālaṁ, ṭhapetvā gilānaṁ, avasesehi ovādaṁ gahetun”ti.	9	
PA_kd_20:9.5.25	Tena kho pana samayena aññataro bhikkhu gamiko hoti.	9	
PA_kd_20:9.5.26	Taṁ bhikkhuniyo upasaṅkamitvā etadavocuṁ—	9	
PA_kd_20:9.5.27	“ovādaṁ, ayya, gaṇhāhī”ti.	9	
PA_kd_20:9.5.28	“Ahañhi, bhaginī, gamiko;	9	
PA_kd_20:9.5.29	kathāhaṁ ovādaṁ gaṇhāmī”ti?	9	
PA_kd_20:9.5.30	“Gaṇhāhayya, ovādaṁ;	9	
PA_kd_20:9.5.31	evañhi bhagavatā paññattaṁ—	9	
PA_kd_20:9.5.32	ṭhapetvā bālaṁ, ṭhapetvā gilānaṁ, avasesehi ovādo gahetabbo”ti.	9	
PA_kd_20:9.5.33	Bhagavato etamatthaṁ ārocesuṁ.	9	
PA_kd_20:9.5.34	“Anujānāmi, bhikkhave, ṭhapetvā bālaṁ, ṭhapetvā gilānaṁ, ṭhapetvā gamikaṁ, avasesehi ovādaṁ gahetun”ti.	9	
PA_kd_20:9.5.35	Tena kho pana samayena aññataro bhikkhu araññe viharati.	9	
PA_kd_20:9.5.36	Taṁ bhikkhuniyo upasaṅkamitvā etadavocuṁ—	9	
PA_kd_20:9.5.37	“ovādaṁ, ayya, gaṇhāhī”ti.	9	
PA_kd_20:9.5.38	“Ahañhi, bhaginī, araññe viharāmi;	9	
PA_kd_20:9.5.39	kathāhaṁ ovādaṁ gaṇhāmī”ti?	9	
PA_kd_20:9.5.40	“Gaṇhāhayya, ovādaṁ;	9	
PA_kd_20:9.5.41	evañhi bhagavatā paññattaṁ—	9	
PA_kd_20:9.5.42	ṭhapetvā bālaṁ, ṭhapetvā gilānaṁ, ṭhapetvā gamikaṁ, avasesehi ovādo gahetabbo”ti.	9	
PA_kd_20:9.5.43	Bhagavato etamatthaṁ ārocesuṁ.	9	
PA_kd_20:9.5.44	“Anujānāmi, bhikkhave, āraññikena bhikkhunā ovādaṁ gahetuṁ, saṅketañca kātuṁ—	9	
PA_kd_20:9.5.45	atra patiharissāmī”ti.	9	
PA_kd_20:9.5.46	Tena kho pana samayena bhikkhū ovādaṁ gahetvā na ārocenti.	9	
PA_kd_20:9.5.47	Bhagavato etamatthaṁ ārocesuṁ.	9	
PA_kd_20:9.5.48	“Na, bhikkhave, ovādo na ārocetabbo.	9	
PA_kd_20:9.5.49	Yo na āroceyya, āpatti dukkaṭassā”ti.	9	
PA_kd_20:9.5.50	Tena kho pana samayena bhikkhū ovādaṁ gahetvā na paccāharanti.	9	
PA_kd_20:9.5.51	Bhagavato etamatthaṁ ārocesuṁ.	9	
PA_kd_20:9.5.52	“Na, bhikkhave, ovādo na paccāharitabbo.	9	
PA_kd_20:9.5.53	Yo na paccāhareyya, āpatti dukkaṭassā”ti.	9	
PA_kd_20:9.5.54	Tena kho pana samayena bhikkhuniyo saṅketaṁ na gacchanti.	9	
PA_kd_20:9.5.55	Bhagavato etamatthaṁ ārocesuṁ.	9	
PA_kd_20:9.5.56	“Na, bhikkhave, bhikkhuniyā saṅketaṁ na gantabbaṁ.	9	
PA_kd_20:9.5.57	Yā na gaccheyya, āpatti dukkaṭassā”ti.	9	
PA_kd_20:10.1.1	Tena kho pana samayena bhikkhuniyo dīghāni kāyabandhanāni dhārenti, teheva phāsukā nāmenti.	10	
PA_kd_20:10.1.2	Manussā ujjhāyanti khiyyanti vipācenti …pe…	10	
PA_kd_20:10.1.3	seyyathāpi gihinī kāmabhoginiyo”ti.	10	
PA_kd_20:10.1.4	Bhagavato etamatthaṁ ārocesuṁ.	10	
PA_kd_20:10.1.5	“Na, bhikkhave, bhikkhuniyā dīghaṁ kāyabandhanaṁ dhāretabbaṁ.	10	
PA_kd_20:10.1.6	Yā dhāreyya, āpatti dukkaṭassa.	10	
PA_kd_20:10.1.7	Anujānāmi, bhikkhave, bhikkhuniyā ekapariyākataṁ kāyabandhanaṁ, na ca tena phāsukā nāmetabbā.	10	
PA_kd_20:10.1.8	Yā nāmeyya, āpatti dukkaṭassā”ti.	10	
PA_kd_20:10.1.9	Tena kho pana samayena bhikkhuniyo vilīvena paṭṭena phāsukā nāmenti …pe…	10	
PA_kd_20:10.1.10	cammapaṭṭena phāsukā nāmenti.	10	
PA_kd_20:10.1.11	Dussapaṭṭena phāsukā nāmenti.	10	
PA_kd_20:10.1.12	Dussaveṇiyā phāsukā nāmenti.	10	
PA_kd_20:10.1.13	Dussavaṭṭiyā phāsukā nāmenti.	10	
PA_kd_20:10.1.14	Coḷapaṭṭena phāsukā nāmenti.	10	
PA_kd_20:10.1.15	Coḷaveṇiyā phāsukā nāmenti.	10	
PA_kd_20:10.1.16	Coḷavaṭṭiyā phāsukā nāmenti.	10	
PA_kd_20:10.1.17	Suttaveṇiyā phāsukā nāmenti.	10	
PA_kd_20:10.1.18	Suttavaṭṭiyā phāsukā nāmenti.	10	
PA_kd_20:10.1.19	Manussā ujjhāyanti khiyyanti vipācenti …pe…	10	
PA_kd_20:10.1.20	seyyathāpi gihinī kāmabhoginiyo”ti.	10	
PA_kd_20:10.1.21	Bhagavato etamatthaṁ ārocesuṁ.	10	
PA_kd_20:10.1.22	“Na, bhikkhave, bhikkhuniyā vilīvena paṭṭena phāsukā nāmetabbā …pe…	10	
PA_kd_20:10.1.23	na suttavaṭṭiyā phāsukā nāmetabbā.	10	
PA_kd_20:10.1.24	Yā nāmeyya, āpatti dukkaṭassā”ti.	10	
PA_kd_20:10.2.1	Tena kho pana samayena bhikkhuniyo aṭṭhillena jaghanaṁ ghaṁsāpenti …pe…	10	
PA_kd_20:10.2.2	gohanukena jaghanaṁ koṭṭāpenti, hatthaṁ koṭṭāpenti, hatthakocchaṁ koṭṭāpenti, pādaṁ koṭṭāpenti, pādakocchaṁ koṭṭāpenti, ūruṁ koṭṭāpenti, mukhaṁ koṭṭāpenti, dantamaṁsaṁ koṭṭāpenti.	10	
PA_kd_20:10.2.3	Manussā ujjhāyanti khiyyanti vipācenti …pe…	10	
PA_kd_20:10.2.4	seyyathāpi gihinī kāmabhoginiyo”ti.	10	
PA_kd_20:10.2.5	Bhagavato etamatthaṁ ārocesuṁ.	10	
PA_kd_20:10.2.6	“Na, bhikkhave, bhikkhuniyā aṭṭhillena jaghanaṁ ghaṁsāpetabbaṁ …pe…	10	
PA_kd_20:10.2.7	na dantamaṁsaṁ koṭṭāpetabbaṁ.	10	
PA_kd_20:10.2.8	Yā koṭṭāpeyya, āpatti dukkaṭassā”ti.	10	
PA_kd_20:10.3.1	Tena kho pana samayena chabbaggiyā bhikkhuniyo mukhaṁ ālimpanti …pe…	10	
PA_kd_20:10.3.2	mukhaṁ ummaddenti, mukhaṁ cuṇṇenti, manosilikāya mukhaṁ lañchenti, aṅgarāgaṁ karonti, mukharāgaṁ karonti, aṅgarāgamukharāgaṁ karonti.	10	
PA_kd_20:10.3.3	Manussā ujjhāyanti khiyyanti vipācenti …pe…	10	
PA_kd_20:10.3.4	seyyathāpi gihinī kāmabhoginiyo”ti.	10	
PA_kd_20:10.3.5	Bhagavato etamatthaṁ ārocesuṁ.	10	
PA_kd_20:10.3.6	“Na, bhikkhave, bhikkhuniyā mukhaṁ ālimpitabbaṁ …pe…	10	
PA_kd_20:10.3.7	na mukhaṁ ummadditabbaṁ, na mukhaṁ cuṇṇetabbaṁ, na manosilikāya mukhaṁ lañchetabbaṁ, na aṅgarāgo kātabbo, na mukharāgo kātabbo, na aṅgarāgamukharāgo kātabbo.	10	
PA_kd_20:10.3.8	Yā kareyya, āpatti dukkaṭassā”ti.	10	
PA_kd_20:10.4.1	Tena kho pana samayena chabbaggiyā bhikkhuniyo avaṅgaṁ karonti …pe…	10	
PA_kd_20:10.4.2	visesakaṁ karonti, olokanakena olokenti, sāloke tiṭṭhanti;	10	
PA_kd_20:10.4.3_0	naccaṁ kārāpenti, vesiṁ vuṭṭhāpenti, pānāgāraṁ ṭhapenti, sūnaṁ ṭhapenti, āpaṇaṁ pasārenti,	10	
PA_kd_20:10.4.3_1	vaḍḍhiṁ payojenti, vaṇijjaṁ payojenti, dāsaṁ upaṭṭhāpenti, dāsiṁ upaṭṭhāpenti, kammakāraṁ	10	
PA_kd_20:10.4.3_2	upaṭṭhāpenti, kammakāriṁ upaṭṭhāpenti, tiracchānagataṁ upaṭṭhāpenti, harītakapakkikaṁ	10	
PA_kd_20:10.4.3_3	pakiṇanti, namatakaṁ dhārenti.	10	
PA_kd_20:10.4.4	Manussā ujjhāyanti khiyyanti vipācenti …pe…	10	
PA_kd_20:10.4.5	seyyathāpi gihinī kāmabhoginiyo”ti.	10	
PA_kd_20:10.4.6	Bhagavato etamatthaṁ ārocesuṁ.	10	
PA_kd_20:10.4.7	“Na, bhikkhave, bhikkhuniyā avaṅgaṁ kātabbaṁ …pe…	10	
PA_kd_20:10.4.8_0	na visesakaṁ kātabbaṁ, na olokanakena oloketabbaṁ, na sāloke ṭhātabbaṁ, na naccaṁ	10	
PA_kd_20:10.4.8_1	kārāpetabbaṁ, na vesī vuṭṭhāpetabbā, na pānāgāraṁ ṭhapetabbaṁ, na sūnā ṭhapetabbā,	10	
PA_kd_20:10.4.8_2	na āpaṇo pasāretabbo, na vaḍḍhi payojetabbā, na vaṇijjā payojetabbā, na dāso upaṭṭhāpetabbo,	10	
PA_kd_20:10.4.8_3	na dāsī upaṭṭhāpetabbā, na kammakāro upaṭṭhāpetabbo, na kammakārī upaṭṭhāpetabbā,	10	
PA_kd_20:10.4.8_4	na tiracchānagato upaṭṭhāpetabbo, na harītakapakkikaṁ pakiṇitabbaṁ, na namatakaṁ dhāretabbaṁ.	10	
PA_kd_20:10.4.9	Yā dhāreyya, āpatti dukkaṭassā”ti.	10	
PA_kd_20:10.5.1	Tena kho pana samayena chabbaggiyā bhikkhuniyo sabbanīlakāni cīvarāni dhārenti …pe…	10	
PA_kd_20:10.5.2_0	sabbapītakāni cīvarāni dhārenti, sabbalohitakāni cīvarāni dhārenti, sabbamañjiṭṭhikāni	10	
PA_kd_20:10.5.2_1	cīvarāni dhārenti, sabbakaṇhāni cīvarāni dhārenti, sabbamahāraṅgarattāni cīvarāni	10	
PA_kd_20:10.5.2_2	dhārenti, sabbamahānāmarattāni cīvarāni dhārenti, acchinnadasāni cīvarāni dhārenti,	10	
PA_kd_20:10.5.2_3	dīghadasāni cīvarāni dhārenti, pupphadasāni cīvarāni dhārenti, phaladasāni cīvarāni	10	
PA_kd_20:10.5.2_4	dhārenti, kañcukaṁ dhārenti, tirīṭakaṁ dhārenti.	10	
PA_kd_20:10.5.3	Manussā ujjhāyanti khiyyanti vipācenti …pe…	10	
PA_kd_20:10.5.4	seyyathāpi gihinī kāmabhoginiyo”ti.	10	
PA_kd_20:10.5.5	Bhagavato etamatthaṁ ārocesuṁ.	10	
PA_kd_20:10.5.6	“Na, bhikkhave, bhikkhuniyā sabbanīlakāni cīvarāni dhāretabbāni …pe…	10	
PA_kd_20:10.5.7	na tirīṭakaṁ dhāretabbaṁ.	10	
PA_kd_20:10.5.8	Yā dhāreyya, āpatti dukkaṭassā”ti.	10	
PA_kd_20:11.1.1	Tena kho pana samayena aññatarā bhikkhunī kālaṁ karontī evamāha—	11	
PA_kd_20:11.1.2	“mamaccayena mayhaṁ parikkhāro saṅghassa hotū”ti.	11	
PA_kd_20:11.1.3	Tattha bhikkhū ca bhikkhuniyo ca vivadanti—	11	
PA_kd_20:11.1.4	“amhākaṁ hoti, amhākaṁ hotī”ti.	11	
PA_kd_20:11.1.5	Bhagavato etamatthaṁ ārocesuṁ.	11	
PA_kd_20:11.1.6	“Bhikkhunī ce, bhikkhave, kālaṁ karontī evaṁ vadeyya—	11	
PA_kd_20:11.1.7	‘mamaccayena mayhaṁ parikkhāro saṅghassa hotū’ti, anissaro tattha bhikkhusaṅgho, bhikkhunisaṅghassevetaṁ.	11	
PA_kd_20:11.1.8	Sikkhamānā ce, bhikkhave …pe…	11	
PA_kd_20:11.1.9	sāmaṇerī ce, bhikkhave, kālaṁ karontī evaṁ vadeyya—	11	
PA_kd_20:11.1.10	‘mamaccayena mayhaṁ parikkhāro saṅghassa hotū’ti, anissaro tattha bhikkhusaṅgho, bhikkhunisaṅghassevetaṁ.	11	
PA_kd_20:11.1.11	Bhikkhu ce, bhikkhave, kālaṁ karonto evaṁ vadeyya—	11	
PA_kd_20:11.1.12	‘mamaccayena mayhaṁ parikkhāro saṅghassa hotū’ti, anissaro tattha bhikkhunisaṅgho, bhikkhusaṅghassevetaṁ.	11	
PA_kd_20:11.1.13	Sāmaṇero ce, bhikkhave …pe…	11	
PA_kd_20:11.1.14	upāsako ce, bhikkhave …pe…	11	
PA_kd_20:11.1.15	upāsikā ce, bhikkhave …pe…	11	
PA_kd_20:11.1.16	añño ce, bhikkhave, koci kālaṁ karonto evaṁ vadeyya—	11	
PA_kd_20:11.1.17	‘mamaccayena mayhaṁ parikkhāro saṅghassa hotū’ti, anissaro tattha bhikkhunisaṅgho, bhikkhusaṅghassevetan”ti.	11	
PA_kd_20:12.1.1	Tena kho pana samayena aññatarā itthī purāṇamallī bhikkhunīsu pabbajitā hoti.	12	
PA_kd_20:12.1.2	Sā rathikāya dubbalakaṁ bhikkhuṁ passitvā aṁsakūṭena pahāraṁ datvā pātesi.	12	
PA_kd_20:12.1.3	Bhikkhū ujjhāyanti khiyyanti vipācenti—	12	
PA_kd_20:12.1.4	“kathañhi nāma, bhikkhunī, bhikkhussa pahāraṁ dassatī”ti.	12	
PA_kd_20:12.1.5	Bhagavato etamatthaṁ ārocesuṁ.	12	
PA_kd_20:12.1.6	“Na, bhikkhave, bhikkhuniyā bhikkhussa pahāro dātabbo.	12	
PA_kd_20:12.1.7	Yā dadeyya, āpatti dukkaṭassa.	12	
PA_kd_20:12.1.8	Anujānāmi, bhikkhave, bhikkhuniyā bhikkhuṁ passitvā dūratova okkamitvā maggaṁ dātun”ti.	12	
PA_kd_20:13.1.1	Tena kho pana samayena aññatarā itthī pavutthapatikā jārena gabbhinī hoti.	13	
PA_kd_20:13.1.2	Sā gabbhaṁ pātetvā kulūpikaṁ bhikkhuniṁ etadavoca—	13	
PA_kd_20:13.1.3	“handayye, imaṁ gabbhaṁ pattena nīharā”ti.	13	
PA_kd_20:13.1.4	Atha kho sā bhikkhunī taṁ gabbhaṁ patte pakkhipitvā saṅghāṭiyā paṭicchādetvā agamāsi.	13	
PA_kd_20:13.1.5	Tena kho pana samayena aññatarena piṇḍacārikena bhikkhunā samādānaṁ kataṁ hoti—	13	
PA_kd_20:13.1.6	“yāhaṁ paṭhamaṁ bhikkhaṁ labhissāmi, na taṁ adatvā bhikkhussa vā bhikkhuniyā vā paribhuñjissāmī”ti.	13	
PA_kd_20:13.1.7	Atha kho so bhikkhu taṁ bhikkhuniṁ passitvā etadavoca—	13	
PA_kd_20:13.1.8	“handa, bhagini, bhikkhaṁ paṭiggaṇhā”ti.	13	
PA_kd_20:13.1.9	“Alaṁ, ayyā”ti.	13	
PA_kd_20:13.1.10	Dutiyampi kho …pe…	13	
PA_kd_20:13.1.11	tatiyampi kho so bhikkhu taṁ bhikkhuniṁ etadavoca—	13	
PA_kd_20:13.1.12	“handa, bhagini, bhikkhaṁ paṭiggaṇhā”ti.	13	
PA_kd_20:13.1.13	“Alaṁ, ayyā”ti.	13	
PA_kd_20:13.1.14	“Mayā kho, bhagini, samādānaṁ kataṁ—	13	
PA_kd_20:13.1.15	‘yāhaṁ paṭhamaṁ bhikkhaṁ labhissāmi, na taṁ adatvā bhikkhussa vā bhikkhuniyā vā paribhuñjissāmī’ti.	13	
PA_kd_20:13.1.16	Handa, bhagini, bhikkhaṁ paṭiggaṇhā”ti.	13	
PA_kd_20:13.1.17	Atha kho sā bhikkhunī tena bhikkhunā nippīḷiyamānā nīharitvā pattaṁ dassesi—	13	
PA_kd_20:13.1.18	“passa, ayya, patte gabbhaṁ;	13	
PA_kd_20:13.1.19	mā ca kassaci ārocesī”ti.	13	
PA_kd_20:13.1.20	Atha kho so bhikkhu ujjhāyati khiyyati vipāceti—	13	
PA_kd_20:13.1.21	“kathañhi nāma bhikkhunī pattena gabbhaṁ nīharissatī”ti.	13	
PA_kd_20:13.1.22	Atha kho so bhikkhu bhikkhūnaṁ etamatthaṁ ārocesi.	13	
PA_kd_20:13.1.23	Ye te bhikkhū appicchā …pe… te ujjhāyanti khiyyanti vipācenti—	13	
PA_kd_20:13.1.24	“kathañhi nāma bhikkhunī pattena gabbhaṁ nīharissatī”ti.	13	
PA_kd_20:13.1.25	Bhagavato etamatthaṁ ārocesuṁ.	13	
PA_kd_20:13.1.26	“Na, bhikkhave, bhikkhuniyā pattena gabbho nīharitabbo.	13	
PA_kd_20:13.1.27	Yā nīhareyya, āpatti dukkaṭassa.	13	
PA_kd_20:13.1.28	Anujānāmi, bhikkhave, bhikkhuniyā bhikkhuṁ passitvā nīharitvā pattaṁ dassetun”ti.	13	
PA_kd_20:13.2.1	Tena kho pana samayena chabbaggiyā bhikkhuniyo bhikkhuṁ passitvā parivattetvā pattamūlaṁ dassenti.	13	
PA_kd_20:13.2.2	Bhikkhū ujjhāyanti khiyyanti vipācenti—	13	
PA_kd_20:13.2.3	“kathañhi nāma chabbaggiyā bhikkhuniyo bhikkhuṁ passitvā parivattetvā pattamūlaṁ dassessantī”ti.	13	
PA_kd_20:13.2.4	Atha kho te bhikkhū bhagavato etamatthaṁ ārocesuṁ.	13	
PA_kd_20:13.2.5	“Na, bhikkhave, bhikkhuniyā bhikkhuṁ passitvā parivattetvā pattamūlaṁ dassetabbaṁ.	13	
PA_kd_20:13.2.6	Yā dasseyya, āpatti dukkaṭassa.	13	
PA_kd_20:13.2.7	Anujānāmi, bhikkhave, bhikkhuniyā bhikkhuṁ passitvā ukkujjitvā pattaṁ dassetuṁ.	13	
PA_kd_20:13.2.8	Yañca patte āmisaṁ hoti, tena ca bhikkhu nimantetabbo”ti.	13	
PA_kd_20:14.1.1	Tena kho pana samayena sāvatthiyaṁ rathikāya purisabyañjanaṁ chaḍḍitaṁ hoti.	14	
PA_kd_20:14.1.2	Taṁ bhikkhuniyo sakkaccaṁ upanijjhāyiṁsu.	14	
PA_kd_20:14.1.3	Manussā ukkuṭṭhiṁ akaṁsu.	14	
PA_kd_20:14.1.4	Tā bhikkhuniyo maṅkū ahesuṁ.	14	
PA_kd_20:14.1.5	Atha kho tā bhikkhuniyo upassayaṁ gantvā bhikkhunīnaṁ etamatthaṁ ārocesuṁ.	14	
PA_kd_20:14.1.6	Yā tā bhikkhuniyo appicchā …pe… tā ujjhāyanti khiyyanti vipācenti—	14	
PA_kd_20:14.1.7	“kathañhi nāma bhikkhuniyo purisabyañjanaṁ upanijjhāyissantī”ti.	14	
PA_kd_20:14.1.8	Atha kho tā bhikkhuniyo bhikkhūnaṁ etamatthaṁ ārocesuṁ.	14	
PA_kd_20:14.1.9	Bhikkhū bhagavato etamatthaṁ ārocesuṁ.	14	
PA_kd_20:14.1.10	“Na, bhikkhave, bhikkhuniyā purisabyañjanaṁ upanijjhāyitabbaṁ.	14	
PA_kd_20:14.1.11	Yā upanijjhāyeyya, āpatti dukkaṭassā”ti.	14	
PA_kd_20:15.1.1	Tena kho pana samayena manussā bhikkhūnaṁ āmisaṁ denti.	15	
PA_kd_20:15.1.2	Bhikkhū bhikkhunīnaṁ denti.	15	
PA_kd_20:15.1.3	Manussā ujjhāyanti khiyyanti vipācenti—	15	
PA_kd_20:15.1.4	“kathañhi nāma bhadantā attano paribhogatthāya dinnaṁ aññesaṁ dassanti.	15	
PA_kd_20:15.1.5	Mayampi na jānāma dānaṁ dātun”ti.	15	
PA_kd_20:15.1.6	Bhagavato etamatthaṁ ārocesuṁ.	15	
PA_kd_20:15.1.7	“Na, bhikkhave, attano paribhogatthāya dinnaṁ aññesaṁ dātabbaṁ.	15	
PA_kd_20:15.1.8	Yo dadeyya, āpatti dukkaṭassā”ti.	15	
PA_kd_20:15.1.9	Tena kho pana samayena bhikkhūnaṁ āmisaṁ ussannaṁ hoti.	15	
PA_kd_20:15.1.10	Bhagavato etamatthaṁ ārocesuṁ.	15	
PA_kd_20:15.1.11	“Anujānāmi, bhikkhave, saṅghassa dātun”ti.	15	
PA_kd_20:15.1.12	Bāḷhataraṁ ussannaṁ hoti.	15	
PA_kd_20:15.1.13	Bhagavato etamatthaṁ ārocesuṁ.	15	
PA_kd_20:15.1.14	“Anujānāmi, bhikkhave, puggalikampi dātun”ti.	15	
PA_kd_20:15.1.15	Tena kho pana samayena bhikkhūnaṁ sannidhikataṁ āmisaṁ ussannaṁ hoti.	15	
PA_kd_20:15.1.16	Bhagavato etamatthaṁ ārocesuṁ.	15	
PA_kd_20:15.1.17	“Anujānāmi, bhikkhave, bhikkhūnaṁ sannidhiṁ bhikkhunīhi paṭiggāhāpetvā paribhuñjitun”ti.	15	
PA_kd_20:15.2.1	Tena kho pana samayena manussā bhikkhunīnaṁ āmisaṁ denti.	15	
PA_kd_20:15.2.2	Bhikkhuniyo bhikkhūnaṁ denti.	15	
PA_kd_20:15.2.3	Manussā ujjhāyanti khiyyanti vipācenti—	15	
PA_kd_20:15.2.4	“kathañhi nāma bhikkhuniyo attano paribhogatthāya dinnaṁ aññesaṁ dassanti.	15	
PA_kd_20:15.2.5	Mayampi na jānāma dānaṁ dātun”ti.	15	
PA_kd_20:15.2.6	Bhagavato etamatthaṁ ārocesuṁ.	15	
PA_kd_20:15.2.7	“Na, bhikkhave, bhikkhuniyā attano paribhogatthāya dinnaṁ aññesaṁ dātabbaṁ.	15	
PA_kd_20:15.2.8	Yā dadeyya, āpatti dukkaṭassā”ti.	15	
PA_kd_20:15.2.9	Tena kho pana samayena bhikkhunīnaṁ āmisaṁ ussannaṁ hoti.	15	
PA_kd_20:15.2.10	Bhagavato etamatthaṁ ārocesuṁ.	15	
PA_kd_20:15.2.11	“Anujānāmi, bhikkhave, saṅghassa dātun”ti.	15	
PA_kd_20:15.2.12	Bāḷhataraṁ ussannaṁ hoti.	15	
PA_kd_20:15.2.13	Bhagavato etamatthaṁ ārocesuṁ.	15	
PA_kd_20:15.2.14	“Anujānāmi, bhikkhave, puggalikampi dātun”ti.	15	
PA_kd_20:15.2.15	Tena kho pana samayena bhikkhunīnaṁ sannidhikataṁ āmisaṁ ussannaṁ hoti.	15	
PA_kd_20:15.2.16	Bhagavato etamatthaṁ ārocesuṁ.	15	
PA_kd_20:15.2.17	“Anujānāmi, bhikkhave, bhikkhunīnaṁ sannidhiṁ bhikkhūhi paṭiggāhāpetvā paribhuñjitun”ti.	15	
PA_kd_20:16.1.1	Tena kho pana samayena bhikkhūnaṁ senāsanaṁ ussannaṁ hoti, bhikkhunīnaṁ na hoti.	16	
PA_kd_20:16.1.2	Bhikkhuniyo bhikkhūnaṁ santike dūtaṁ pāhesuṁ—	16	
PA_kd_20:16.1.3	“sādhu, bhante, ayyā amhākaṁ senāsanaṁ dentu tāvakālikan”ti.	16	
PA_kd_20:16.1.4	Bhagavato etamatthaṁ ārocesuṁ.	16	
PA_kd_20:16.1.5	“Anujānāmi, bhikkhave, bhikkhunīnaṁ senāsanaṁ dātuṁ tāvakālikan”ti.	16	
PA_kd_20:16.2.1	Tena kho pana samayena utuniyo bhikkhuniyo onaddhamañcaṁ onaddhapīṭhaṁ abhinisīdantipi abhinipajjantipi.	16	
PA_kd_20:16.2.2	Senāsanaṁ lohitena makkhiyyati.	16	
PA_kd_20:16.2.3	Bhagavato etamatthaṁ ārocesuṁ.	16	
PA_kd_20:16.2.4	“Na, bhikkhave, bhikkhuniyā onaddhamañcaṁ onaddhapīṭhaṁ abhinisīditabbaṁ abhinipajjitabbaṁ.	16	
PA_kd_20:16.2.5	Yā abhinisīdeyya vā abhinipajjeyya vā āpatti dukkaṭassa.	16	
PA_kd_20:16.2.6	Anujānāmi, bhikkhave, āvasathacīvaran”ti.	16	
PA_kd_20:16.2.7	Āvasathacīvaraṁ lohitena makkhiyyati.	16	
PA_kd_20:16.2.8	Bhagavato etamatthaṁ ārocesuṁ.	16	
PA_kd_20:16.2.9	“Anujānāmi, bhikkhave, āṇicoḷakan”ti.	16	
PA_kd_20:16.2.10	Coḷakaṁ nipatati.	16	
PA_kd_20:16.2.11	Bhagavato etamatthaṁ ārocesuṁ.	16	
PA_kd_20:16.2.12	“Anujānāmi, bhikkhave, suttakena bandhitvā ūruyā bandhitun”ti.	16	
PA_kd_20:16.2.13	Suttaṁ chijjati.	16	
PA_kd_20:16.2.14	Bhagavato etamatthaṁ ārocesuṁ.	16	
PA_kd_20:16.2.15	“Anujānāmi, bhikkhave, saṁvelliyaṁ, kaṭisuttakan”ti.	16	
PA_kd_20:16.2.16	Tena kho pana samayena chabbaggiyā bhikkhuniyo sabbakālaṁ kaṭisuttakaṁ dhārenti.	16	
PA_kd_20:16.2.17	Manussā ujjhāyanti khiyyanti vipācenti—	16	
PA_kd_20:16.2.18	“seyyathāpi gihinī kāmabhoginiyo”ti.	16	
PA_kd_20:16.2.19	Bhagavato etamatthaṁ ārocesuṁ.	16	
PA_kd_20:16.2.20	“Na, bhikkhave, bhikkhuniyā sabbakālaṁ kaṭisuttakaṁ dhāretabbaṁ.	16	
PA_kd_20:16.2.21	Yā dhāreyya, āpatti dukkaṭassa.	16	
PA_kd_20:16.2.22	Anujānāmi, bhikkhave, utuniyā kaṭisuttakan”ti.	16	
PA_kd_20:16.2.23	Dutiyabhāṇavāro niṭṭhito.	16	
PA_kd_20:17.1.1	Tena kho pana samayena upasampannāyo dissanti—	17	
PA_kd_20:17.1.2	animittāpi, nimittamattāpi, alohitāpi, dhuvalohitāpi, dhuvacoḷāpi, paggharantīpi, sikharaṇīpi, itthipaṇḍakāpi, vepurisikāpi, sambhinnāpi, ubhatobyañjanāpi.	17	
PA_kd_20:17.1.3	Bhagavato etamatthaṁ ārocesuṁ.	17	
PA_kd_20:17.1.4	“Anujānāmi, bhikkhave, upasampādentiyā catuvīsati antarāyike dhamme pucchituṁ.	17	
PA_kd_20:17.1.5	Evañca pana, bhikkhave, pucchitabbā—	17	
PA_kd_20:17.1.6_0	‘nasi animittā, nasi nimittamattā, nasi alohitā, nasi dhuvalohitā, nasi dhuvacoḷā,	17	
PA_kd_20:17.1.6_1	nasi paggharantī, nasi sikharaṇī, nasi itthipaṇḍakā, nasi vepurisikā, nasi sambhinnā,	17	
PA_kd_20:17.1.6_2	nasi ubhatobyañjanā?	17	
PA_kd_20:17.1.7	Santi te evarūpā ābādhā—	17	
PA_kd_20:17.1.8	kuṭṭhaṁ, gaṇḍo, kilāso, soso, apamāro?	17	
PA_kd_20:17.1.9	Manussāsi, itthīsi, bhujissāsi, aṇaṇāsi, nasi rājabhaṭī?	17	
PA_kd_20:17.1.10	Anuññātāsi mātāpitūhi, sāmikena?	17	
PA_kd_20:17.1.11	Paripuṇṇavīsativassāsi, paripuṇṇaṁ te pattacīvaraṁ, kiṁnāmāsi, kānāmā te pavattinī’”ti?	17	
PA_kd_20:17.2.1	Tena kho pana samayena bhikkhū bhikkhunīnaṁ antarāyike dhamme pucchanti.	17	
PA_kd_20:17.2.2	Upasampadāpekkhāyo vitthāyanti, maṅkū honti, na sakkonti vissajjetuṁ.	17	
PA_kd_20:17.2.3	Bhagavato etamatthaṁ ārocesuṁ.	17	
PA_kd_20:17.2.4	“Anujānāmi, bhikkhave, ekatoupasampannāya bhikkhunisaṅghe visuddhāya bhikkhusaṅghe upasampādetun”ti.	17	
PA_kd_20:17.2.5	Tena kho pana samayena bhikkhuniyo ananusiṭṭhā upasampadāpekkhāyo antarāyike dhamme pucchanti.	17	
PA_kd_20:17.2.6	Upasampadāpekkhāyo vitthāyanti, maṅkū honti, na sakkonti vissajjetuṁ.	17	
PA_kd_20:17.2.7	Bhagavato etamatthaṁ ārocesuṁ.	17	
PA_kd_20:17.2.8	“Anujānāmi, bhikkhave, paṭhamaṁ anusāsitvā pacchā antarāyike dhamme pucchitun”ti.	17	
PA_kd_20:17.2.9	Tattheva saṅghamajjhe anusāsanti.	17	
PA_kd_20:17.2.10	Upasampadāpekkhāyo tatheva vitthāyanti, maṅkū honti, na sakkonti vissajjetuṁ.	17	
PA_kd_20:17.2.11	Bhagavato etamatthaṁ ārocesuṁ.	17	
PA_kd_20:17.2.12	“Anujānāmi, bhikkhave, ekamantaṁ anusāsitvā saṅghamajjhe antarāyike dhamme pucchituṁ.	17	
PA_kd_20:17.2.13	Evañca pana, bhikkhave, anusāsitabbā.	17	
PA_kd_20:17.2.14	Paṭhamaṁ upajjhaṁ gāhāpetabbā.	17	
PA_kd_20:17.2.15	Upajjhaṁ gāhāpetvā pattacīvaraṁ ācikkhitabbaṁ—	17	
PA_kd_20:17.2.16	‘ayaṁ te patto, ayaṁ saṅghāṭi, ayaṁ uttarāsaṅgo, ayaṁ antaravāsako, idaṁ saṅkaccikaṁ, ayaṁ udakasāṭikā;	17	
PA_kd_20:17.2.17	gaccha amumhi okāse tiṭṭhāhī’”ti.	17	
PA_kd_20:17.3.1	Bālā abyattā anusāsanti.	17	
PA_kd_20:17.3.2	Duranusiṭṭhā upasampadāpekkhāyo vitthāyanti, maṅkū honti, na sakkonti vissajjetuṁ.	17	
PA_kd_20:17.3.3	Bhagavato etamatthaṁ ārocesuṁ.	17	
PA_kd_20:17.3.4	“Na, bhikkhave, bālāya abyattāya anusāsitabbā.	17	
PA_kd_20:17.3.5	Yā anusāseyya, āpatti dukkaṭassa.	17	
PA_kd_20:17.3.6	Anujānāmi, bhikkhave, byattāya bhikkhuniyā paṭibalāya anusāsitun”ti.	17	
PA_kd_20:17.4.1	Asammatā anusāsanti.	17	
PA_kd_20:17.4.2	Bhagavato etamatthaṁ ārocesuṁ.	17	
PA_kd_20:17.4.3	“Na, bhikkhave, asammatāya anusāsitabbā.	17	
PA_kd_20:17.4.4	Yā anusāseyya, āpatti dukkaṭassa.	17	
PA_kd_20:17.4.5	Anujānāmi, bhikkhave, sammatāya anusāsituṁ.	17	
PA_kd_20:17.4.6	Evañca pana, bhikkhave, sammannitabbā—	17	
PA_kd_20:17.4.7	attanā vā attānaṁ sammannitabbaṁ, parāya vā parā sammannitabbā.	17	
PA_kd_20:17.4.8	Kathañca attanāva attānaṁ sammannitabbaṁ?	17	
PA_kd_20:17.4.9	Byattāya bhikkhuniyā paṭibalāya saṅgho ñāpetabbo—	17	
PA_kd_20:17.4.10	‘suṇātu me, ayye, saṅgho.	17	
PA_kd_20:17.4.11	Itthannāmā itthannāmāya ayyāya upasampadāpekkhā.	17	
PA_kd_20:17.4.12	Yadi saṅghassa pattakallaṁ, ahaṁ itthannāmā itthannāmaṁ anusāseyyan’ti.	17	
PA_kd_20:17.4.13	Evaṁ attanāva attānaṁ sammannitabbaṁ.	17	
PA_kd_20:17.4.14	Kathañca parāya parā sammannitabbā?	17	
PA_kd_20:17.4.15	Byattāya bhikkhuniyā paṭibalāya saṅgho ñāpetabbo—	17	
PA_kd_20:17.4.16	‘suṇātu me, ayye, saṅgho.	17	
PA_kd_20:17.4.17	Itthannāmā itthannāmāya ayyāya upasampadāpekkhā.	17	
PA_kd_20:17.4.18	Yadi saṅghassa pattakallaṁ, itthannāmā itthannāmaṁ anusāseyyā’ti.	17	
PA_kd_20:17.4.19	Evaṁ parāya parā sammannitabbā.	17	
PA_kd_20:17.5.1	Tāya sammatāya bhikkhuniyā upasampadāpekkhaṁ upasaṅkamitvā evamassa vacanīyā—	17	
PA_kd_20:17.5.2	‘suṇasi itthannāme.	17	
PA_kd_20:17.5.3	Ayaṁ te saccakālo, bhūtakālo.	17	
PA_kd_20:17.5.4	Yaṁ jātaṁ taṁ saṅghamajjhe pucchante santaṁ atthīti vattabbaṁ, asantaṁ natthīti vattabbaṁ.	17	
PA_kd_20:17.5.5	Mā kho vitthāyi, mā kho maṅku ahosi.	17	
PA_kd_20:17.5.6	Evaṁ taṁ pucchissanti—	17	
PA_kd_20:17.5.7_0	nasi animittā, nasi nimittamattā, nasi alohitā, nasi dhuvalohitā, nasi dhuvacoḷā,	17	
PA_kd_20:17.5.7_1	nasi paggharantī, nasi sikharaṇī, nasi itthipaṇḍakā, nasi vepurisikā, nasi sambhinnā,	17	
PA_kd_20:17.5.7_2	nasi ubhatobyañjanā?	17	
PA_kd_20:17.5.8	Santi te evarūpā ābādhā—	17	
PA_kd_20:17.5.9	kuṭṭhaṁ, gaṇḍo, kilāso, soso, apamāro?	17	
PA_kd_20:17.5.10	Manussāsi, itthīsi, bhujissāsi, aṇaṇāsi, nasi rājabhaṭī?	17	
PA_kd_20:17.5.11	Anuññātāsi mātāpitūhi, sāmikena?	17	
PA_kd_20:17.5.12	Paripuṇṇavīsativassāsi, paripuṇṇaṁ te pattacīvaraṁ, kiṁnāmāsi, kānāmā te pavattinī’ti?	17	
PA_kd_20:17.5.13	Ekato āgacchanti.	17	
PA_kd_20:17.5.14	Na ekato āgantabbaṁ.	17	
PA_kd_20:17.5.15	Anusāsikāya paṭhamataraṁ āgantvā saṅgho ñāpetabbo—	17	
PA_kd_20:17.5.16	‘suṇātu me, ayye, saṅgho.	17	
PA_kd_20:17.5.17	Itthannāmā itthannāmāya ayyāya upasampadāpekkhā.	17	
PA_kd_20:17.5.18	Anusiṭṭhā sā mayā.	17	
PA_kd_20:17.5.19	Yadi saṅghassa pattakallaṁ, itthannāmā āgaccheyyā’ti.	17	
PA_kd_20:17.5.20	‘Āgacchāhī’ti vattabbā.	17	
PA_kd_20:17.5.21	Ekaṁsaṁ uttarāsaṅgaṁ kārāpetvā bhikkhunīnaṁ pāde vandāpetvā ukkuṭikaṁ nisīdāpetvā añjaliṁ paggaṇhāpetvā upasampadaṁ yācāpetabbā—	17	
PA_kd_20:17.5.22	‘saṅghaṁ, ayye, upasampadaṁ yācāmi.	17	
PA_kd_20:17.5.23	Ullumpatu maṁ, ayye, saṅgho anukampaṁ upādāya.	17	
PA_kd_20:17.5.24	Dutiyampi, ayye, saṅghaṁ upasampadaṁ yācāmi.	17	
PA_kd_20:17.5.25	Ullumpatu maṁ, ayye, saṅgho anukampaṁ upādāya.	17	
PA_kd_20:17.5.26	Tatiyampi, ayye, saṅghaṁ upasampadaṁ yācāmi.	17	
PA_kd_20:17.5.27	Ullumpatu maṁ, ayye, saṅgho anukampaṁ upādāyā’ti.	17	
PA_kd_20:17.6.1	Byattāya bhikkhuniyā paṭibalāya saṅgho ñāpetabbo—	17	
PA_kd_20:17.6.2	‘Suṇātu me, ayye, saṅgho.	17	
PA_kd_20:17.6.3	Ayaṁ itthannāmā itthannāmāya ayyāya upasampadāpekkhā.	17	
PA_kd_20:17.6.4	Yadi saṅghassa pattakallaṁ, ahaṁ itthannāmaṁ antarāyike dhamme puccheyyanti.	17	
PA_kd_20:17.6.5	Suṇasi itthannāme.	17	
PA_kd_20:17.6.6	Ayaṁ te saccakālo, bhūtakālo.	17	
PA_kd_20:17.6.7	Yaṁ jātaṁ taṁ pucchāmi santaṁ atthīti vattabbaṁ, asantaṁ natthīti vattabbaṁ.	17	
PA_kd_20:17.6.8	Nasi animittā …pe…	17	
PA_kd_20:17.6.9	kiṁnāmāsi, kānāmā te pavattinī’ti.	17	
PA_kd_20:17.7.1	Byattāya bhikkhuniyā paṭibalāya saṅgho ñāpetabbo—	17	
PA_kd_20:17.7.2	‘Suṇātu me, ayye, saṅgho.	17	
PA_kd_20:17.7.3	Ayaṁ itthannāmā itthannāmāya ayyāya upasampadāpekkhā.	17	
PA_kd_20:17.7.4	Parisuddhā antarāyikehi dhammehi, paripuṇṇassā pattacīvaraṁ.	17	
PA_kd_20:17.7.5	Itthannāmā saṅghaṁ upasampadaṁ yācati itthannāmāya ayyāya pavattiniyā.	17	
PA_kd_20:17.7.6	Yadi saṅghassa pattakallaṁ, saṅgho itthannāmaṁ upasampādeyya itthannāmāya ayyāya pavattiniyā.	17	
PA_kd_20:17.7.7	Esā ñatti.	17	
PA_kd_20:17.7.8	Suṇātu me, ayye, saṅgho.	17	
PA_kd_20:17.7.9	Ayaṁ itthannāmā itthannāmāya ayyāya upasampadāpekkhā.	17	
PA_kd_20:17.7.10	Parisuddhā antarāyikehi dhammehi, paripuṇṇassā pattacīvaraṁ.	17	
PA_kd_20:17.7.11	Itthannāmā saṅghaṁ upasampadaṁ yācati itthannāmāya ayyāya pavattiniyā.	17	
PA_kd_20:17.7.12	Saṅgho itthannāmaṁ upasampādeti itthannāmāya ayyāya pavattiniyā.	17	
PA_kd_20:17.7.13	Yassā ayyāya khamati itthannāmāya upasampadā itthannāmāya ayyāya pavattiniyā, sā tuṇhassa;	17	
PA_kd_20:17.7.14	yassā nakkhamati, sā bhāseyya.	17	
PA_kd_20:17.7.15	Dutiyampi etamatthaṁ vadāmi …pe…	17	
PA_kd_20:17.7.16	tatiyampi etamatthaṁ vadāmi—	17	
PA_kd_20:17.7.17	suṇātu me, ayye, saṅgho.	17	
PA_kd_20:17.7.18	Ayaṁ itthannāmā itthannāmāya ayyāya upasampadāpekkhā.	17	
PA_kd_20:17.7.19	Parisuddhā antarāyikehi dhammehi, paripuṇṇassā pattacīvaraṁ.	17	
PA_kd_20:17.7.20	Itthannāmā saṅghaṁ upasampadaṁ yācati itthannāmāya ayyāya pavattiniyā.	17	
PA_kd_20:17.7.21	Saṅgho itthannāmaṁ upasampādeti itthannāmāya ayyāya pavattiniyā.	17	
PA_kd_20:17.7.22	Yassā ayyāya khamati itthannāmāya upasampadā itthannāmāya ayyāya pavattiniyā, sā tuṇhassa;	17	
PA_kd_20:17.7.23	yassā nakkhamati, sā bhāseyya.	17	
PA_kd_20:17.7.24	Upasampannā saṅghena itthannāmā itthannāmāya ayyāya pavattiniyā.	17	
PA_kd_20:17.7.25	Khamati saṅghassa, tasmā tuṇhī, evametaṁ dhārayāmī’ti.	17	
PA_kd_20:17.8.1	Tāvadeva taṁ ādāya bhikkhusaṅghaṁ upasaṅkamitvā ekaṁsaṁ uttarāsaṅgaṁ kārāpetvā bhikkhūnaṁ pāde vandāpetvā ukkuṭikaṁ nisīdāpetvā añjaliṁ paggaṇhāpetvā upasampadaṁ yācāpetabbā—	17	
PA_kd_20:17.8.2	‘ahaṁ, ayyā, itthannāmā itthannāmāya ayyāya upasampadāpekkhā.	17	
PA_kd_20:17.8.3	Ekatoupasampannā bhikkhunisaṅghe, visuddhā;	17	
PA_kd_20:17.8.4	saṅghaṁ, ayyā, upasampadaṁ yācāmi.	17	
PA_kd_20:17.8.5	Ullumpatu maṁ, ayyā, saṅgho anukampaṁ upādāya.	17	
PA_kd_20:17.8.6	Ahaṁ, ayyā, itthannāmā itthannāmāya ayyāya upasampadāpekkhā.	17	
PA_kd_20:17.8.7	Ekatoupasampannā bhikkhunisaṅghe, visuddhā.	17	
PA_kd_20:17.8.8	Dutiyampi, ayyā, saṅghaṁ upasampadaṁ yācāmi.	17	
PA_kd_20:17.8.9	Ullumpatu maṁ, ayyā, saṅgho anukampaṁ upādāya.	17	
PA_kd_20:17.8.10	Ahaṁ, ayyā, itthannāmā itthannāmāya ayyāya upasampadāpekkhā.	17	
PA_kd_20:17.8.11	Ekatoupasampannā bhikkhunisaṅghe, visuddhā.	17	
PA_kd_20:17.8.12	Tatiyampi, ayyā, saṅghaṁ upasampadaṁ yācāmi.	17	
PA_kd_20:17.8.13	Ullumpatu maṁ, ayyā, saṅgho anukampaṁ upādāyā’ti.	17	
PA_kd_20:17.8.14	Byattena bhikkhunā paṭibalena saṅgho ñāpetabbo—	17	
PA_kd_20:17.8.15	‘Suṇātu me, bhante, saṅgho.	17	
PA_kd_20:17.8.16	Ayaṁ itthannāmā itthannāmāya upasampadāpekkhā.	17	
PA_kd_20:17.8.17	Ekatoupasampannā bhikkhunisaṅghe, visuddhā.	17	
PA_kd_20:17.8.18	Itthannāmā saṅghaṁ upasampadaṁ yācati itthannāmāya pavattiniyā.	17	
PA_kd_20:17.8.19	Yadi saṅghassa pattakallaṁ, saṅgho itthannāmaṁ upasampādeyya, itthannāmāya pavattiniyā.	17	
PA_kd_20:17.8.20	Esā ñatti.	17	
PA_kd_20:17.8.21	Suṇātu me, bhante, saṅgho.	17	
PA_kd_20:17.8.22	Ayaṁ itthannāmā itthannāmāya upasampadāpekkhā.	17	
PA_kd_20:17.8.23	Ekatoupasampannā bhikkhunisaṅghe, visuddhā.	17	
PA_kd_20:17.8.24	Itthannāmā saṅghaṁ upasampadaṁ yācati itthannāmāya pavattiniyā.	17	
PA_kd_20:17.8.25	Saṅgho itthannāmaṁ upasampādeti itthannāmāya pavattiniyā.	17	
PA_kd_20:17.8.26	Yassāyasmato khamati itthannāmāya upasampadā itthannāmāya pavattiniyā, so tuṇhassa;	17	
PA_kd_20:17.8.27	yassa nakkhamati, so bhāseyya.	17	
PA_kd_20:17.8.28	Dutiyampi etamatthaṁ vadāmi …pe…	17	
PA_kd_20:17.8.29	tatiyampi etamatthaṁ vadāmi—	17	
PA_kd_20:17.8.30	suṇātu me, bhante, saṅgho.	17	
PA_kd_20:17.8.31	Ayaṁ itthannāmā itthannāmāya upasampadāpekkhā.	17	
PA_kd_20:17.8.32	Ekatoupasampannā bhikkhunisaṅghe, visuddhā.	17	
PA_kd_20:17.8.33	Itthannāmā saṅghaṁ upasampadaṁ yācati itthannāmāya pavattiniyā.	17	
PA_kd_20:17.8.34	Saṅgho itthannāmaṁ upasampādeti itthannāmāya pavattiniyā.	17	
PA_kd_20:17.8.35	Yassāyasmato khamati itthannāmāya upasampadā itthannāmāya pavattiniyā, so tuṇhassa;	17	
PA_kd_20:17.8.36	yassa nakkhamati, so bhāseyya.	17	
PA_kd_20:17.8.37	Upasampannā saṅghena itthannāmā itthannāmāya pavattiniyā.	17	
PA_kd_20:17.8.38	Khamati saṅghassa, tasmā tuṇhī, evametaṁ dhārayāmī’ti.	17	
PA_kd_20:17.8.39	Tāvadeva chāyā metabbā, utuppamāṇaṁ ācikkhitabbaṁ, divasabhāgo ācikkhitabbo, saṅgīti ācikkhitabbā, bhikkhuniyo vattabbā—	17	
PA_kd_20:17.8.40	imissā tayo ca nissaye, aṭṭha ca akaraṇīyāni ācikkheyyāthā”ti.	17	
PA_kd_20:18.1.1	Tena kho pana samayena bhikkhuniyo bhattagge āsanaṁ saṅkasāyantiyo kālaṁ vītināmesuṁ.	18	
PA_kd_20:18.1.2	Bhagavato etamatthaṁ ārocesuṁ.	18	
PA_kd_20:18.1.3	“Anujānāmi, bhikkhave, aṭṭhannaṁ bhikkhunīnaṁ yathāvuḍḍhaṁ, avasesānaṁ yathāgatikan”ti.	18	
PA_kd_20:18.1.4	Tena kho pana samayena bhikkhuniyo—	18	
PA_kd_20:18.1.5	“bhagavatā anuññātaṁ aṭṭhannaṁ bhikkhunīnaṁ yathāvuḍḍhaṁ, avasesānaṁ yathāgatikan”ti—	18	
PA_kd_20:18.1.6	sabbattha aṭṭheva bhikkhuniyo yathāvuḍḍhaṁ paṭibāhanti, avasesāyo yathāgatikaṁ.	18	
PA_kd_20:18.1.7	Bhagavato etamatthaṁ ārocesuṁ.	18	
PA_kd_20:18.1.8	“Anujānāmi, bhikkhave, bhattagge aṭṭhannaṁ bhikkhunīnaṁ yathāvuḍḍhaṁ, avasesānaṁ yathāgatikaṁ;	18	
PA_kd_20:18.1.9	aññattha sabbattha yathāvuḍḍhaṁ na paṭibāhitabbaṁ.	18	
PA_kd_20:18.1.10	Yā paṭibāheyya, āpatti dukkaṭassā”ti.	18	
PA_kd_20:19.1.1	Tena kho pana samayena bhikkhuniyo na pavārenti.	19	
PA_kd_20:19.1.2	Bhagavato etamatthaṁ ārocesuṁ.	19	
PA_kd_20:19.1.3	“Na, bhikkhave, bhikkhuniyā na pavāretabbaṁ.	19	
PA_kd_20:19.1.4	Yā na pavāreyya, yathādhammo kāretabbo”ti.	19	
PA_kd_20:19.1.5	Tena kho pana samayena bhikkhuniyo attanā pavāretvā bhikkhusaṅghaṁ na pavārenti.	19	
PA_kd_20:19.1.6	Bhagavato etamatthaṁ ārocesuṁ.	19	
PA_kd_20:19.1.7	“Na, bhikkhave, bhikkhuniyā attanā pavāretvā bhikkhusaṅgho na pavāretabbo.	19	
PA_kd_20:19.1.8	Yā na pavāreyya, yathādhammo kāretabbo”ti.	19	
PA_kd_20:19.1.9	Tena kho pana samayena bhikkhuniyo bhikkhūhi saddhiṁ ekato pavārentiyo kolāhalaṁ akaṁsu.	19	
PA_kd_20:19.1.10	Bhagavato etamatthaṁ ārocesuṁ.	19	
PA_kd_20:19.1.11	“Na, bhikkhave, bhikkhuniyā bhikkhūhi saddhiṁ ekato pavāretabbaṁ.	19	
PA_kd_20:19.1.12	Yā pavāreyya, āpatti dukkaṭassā”ti.	19	
PA_kd_20:19.1.13	Tena kho pana samayena bhikkhuniyo purebhattaṁ pavārentiyo kālaṁ vītināmesuṁ.	19	
PA_kd_20:19.1.14	Bhagavato etamatthaṁ ārocesuṁ.	19	
PA_kd_20:19.1.15	“Anujānāmi, bhikkhave, pacchābhattaṁ pavāretun”ti.	19	
PA_kd_20:19.1.16	Pacchābhattaṁ pavārentiyo vikāle ahesuṁ.	19	
PA_kd_20:19.1.17	Bhagavato etamatthaṁ ārocesuṁ.	19	
PA_kd_20:19.1.18	“Anujānāmi, bhikkhave, ajjatanā bhikkhunisaṅghaṁ pavāretvā aparajju bhikkhusaṅghaṁ pavāretun”ti.	19	
PA_kd_20:19.2.1	Tena kho pana samayena sabbo bhikkhunisaṅgho pavārento kolāhalaṁ akāsi.	19	
PA_kd_20:19.2.2	Bhagavato etamatthaṁ ārocesuṁ.	19	
PA_kd_20:19.2.3	“Anujānāmi, bhikkhave, ekaṁ bhikkhuniṁ byattaṁ paṭibalaṁ sammannituṁ—	19	
PA_kd_20:19.2.4	bhikkhunisaṅghassa atthāya bhikkhusaṅghaṁ pavāretuṁ.	19	
PA_kd_20:19.2.5	Evañca pana, bhikkhave, sammannitabbā.	19	
PA_kd_20:19.2.6	Paṭhamaṁ bhikkhunī yācitabbā, yācitvā byattāya bhikkhuniyā paṭibalāya saṅgho ñāpetabbo—	19	
PA_kd_20:19.2.7	‘Suṇātu me, ayye, saṅgho.	19	
PA_kd_20:19.2.8	Yadi saṅghassa pattakallaṁ, saṅgho itthannāmaṁ bhikkhuniṁ sammanneyya bhikkhunisaṅghassa atthāya bhikkhusaṅghaṁ pavāretuṁ.	19	
PA_kd_20:19.2.9	Esā ñatti.	19	
PA_kd_20:19.2.10	Suṇātu me, ayye, saṅgho.	19	
PA_kd_20:19.2.11	Saṅgho itthannāmaṁ bhikkhuniṁ sammannati bhikkhunisaṅghassa atthāya bhikkhusaṅghaṁ pavāretuṁ.	19	
PA_kd_20:19.2.12	Yassā ayyāya khamati itthannāmāya bhikkhuniyā sammuti bhikkhunisaṅghassa atthāya bhikkhusaṅghaṁ pavāretuṁ, sā tuṇhassa;	19	
PA_kd_20:19.2.13	yassā nakkhamati, sā bhāseyya.	19	
PA_kd_20:19.2.14	Sammatā saṅghena itthannāmā bhikkhunī bhikkhunisaṅghassa atthāya bhikkhusaṅghaṁ pavāretuṁ.	19	
PA_kd_20:19.2.15	Khamati saṅghassa, tasmā tuṇhī, evametaṁ dhārayāmī’ti.	19	
PA_kd_20:19.3.1_0	Tāya sammatāya bhikkhuniyā bhikkhunisaṅghaṁ ādāya bhikkhusaṅghaṁ upasaṅkamitvā ekaṁsaṁ	19	
PA_kd_20:19.3.1_1	uttarāsaṅgaṁ karitvā bhikkhūnaṁ pāde vanditvā ukkuṭikaṁ nisīditvā añjaliṁ paggahetvā evamassa vacanīyo—	19	
PA_kd_20:19.3.2	‘bhikkhunisaṅgho, ayyā, bhikkhusaṅghaṁ pavāreti—	19	
PA_kd_20:19.3.3	diṭṭhena vā, sutena vā parisaṅkāya vā.	19	
PA_kd_20:19.3.4	Vadatu, ayyā, bhikkhusaṅgho bhikkhunisaṅghaṁ anukampaṁ upādāya, passanto paṭikarissati.	19	
PA_kd_20:19.3.5	Dutiyampi, ayyā …pe…	19	
PA_kd_20:19.3.6	tatiyampi, ayyā, bhikkhunisaṅgho bhikkhusaṅghaṁ pavāreti—	19	
PA_kd_20:19.3.7	diṭṭhena vā, sutena vā, parisaṅkāya vā.	19	
PA_kd_20:19.3.8	Vadatu, ayyā, bhikkhusaṅgho bhikkhunisaṅghaṁ anukampaṁ upādāya, passanto paṭikarissatī’”ti.	19	
PA_kd_20:20.1.1	Tena kho pana samayena bhikkhuniyo bhikkhūnaṁ uposathaṁ ṭhapenti, pavāraṇaṁ ṭhapenti, savacanīyaṁ karonti, anuvādaṁ paṭṭhapenti, okāsaṁ kārenti, codenti, sārenti.	20	
PA_kd_20:20.1.2	Bhagavato etamatthaṁ ārocesuṁ.	20	
PA_kd_20:20.1.3	“Na, bhikkhave, bhikkhuniyā bhikkhussa uposatho ṭhapetabbo;	20	
PA_kd_20:20.1.4	ṭhapitopi aṭṭhapito;	20	
PA_kd_20:20.1.5	ṭhapentiyā āpatti dukkaṭassa.	20	
PA_kd_20:20.1.6	Na pavāraṇā ṭhapetabbā;	20	
PA_kd_20:20.1.7	ṭhapitāpi aṭṭhapitā;	20	
PA_kd_20:20.1.8	ṭhapentiyā āpatti dukkaṭassa.	20	
PA_kd_20:20.1.9	Na savacanīyaṁ kātabbaṁ;	20	
PA_kd_20:20.1.10	katampi akataṁ;	20	
PA_kd_20:20.1.11	karontiyā āpatti dukkaṭassa.	20	
PA_kd_20:20.1.12	Na anuvādo paṭṭhapetabbo;	20	
PA_kd_20:20.1.13	paṭṭhapitopi appaṭṭhapito;	20	
PA_kd_20:20.1.14	paṭṭhapentiyā āpatti dukkaṭassa.	20	
PA_kd_20:20.1.15	Na okāso kāretabbo;	20	
PA_kd_20:20.1.16	kāritopi akārito;	20	
PA_kd_20:20.1.17	kārentiyā āpatti dukkaṭassa.	20	
PA_kd_20:20.1.18	Na codetabbo;	20	
PA_kd_20:20.1.19	coditopi acodito;	20	
PA_kd_20:20.1.20	codentiyā āpatti dukkaṭassa.	20	
PA_kd_20:20.1.21	Na sāretabbo;	20	
PA_kd_20:20.1.22	sāritopi asārito;	20	
PA_kd_20:20.1.23	sārentiyā āpatti dukkaṭassā”ti.	20	
PA_kd_20:20.1.24	Tena kho pana samayena bhikkhū bhikkhunīnaṁ uposathaṁ ṭhapenti, pavāraṇaṁ ṭhapenti, savacanīyaṁ karonti, anuvādaṁ paṭṭhapenti, okāsaṁ kārenti, codenti, sārenti.	20	
PA_kd_20:20.1.25	Bhagavato etamatthaṁ ārocesuṁ.	20	
PA_kd_20:20.1.26	“Anujānāmi, bhikkhave, bhikkhunā bhikkhuniyā uposathaṁ ṭhapetuṁ;	20	
PA_kd_20:20.1.27	ṭhapitopi suṭṭhapito;	20	
PA_kd_20:20.1.28	ṭhapentassa anāpatti.	20	
PA_kd_20:20.1.29	Pavāraṇaṁ ṭhapetuṁ;	20	
PA_kd_20:20.1.30	ṭhapitāpi suṭṭhapitā;	20	
PA_kd_20:20.1.31	ṭhapentassa anāpatti.	20	
PA_kd_20:20.1.32	Savacanīyaṁ kātuṁ;	20	
PA_kd_20:20.1.33	katampi sukataṁ;	20	
PA_kd_20:20.1.34	karontassa anāpatti.	20	
PA_kd_20:20.1.35	Anuvādaṁ paṭṭhapetuṁ;	20	
PA_kd_20:20.1.36	paṭṭhapitopi suppaṭṭhapito;	20	
PA_kd_20:20.1.37	paṭṭhapentassa anāpatti.	20	
PA_kd_20:20.1.38	Okāsaṁ kāretuṁ;	20	
PA_kd_20:20.1.39	kāritopi sukārito;	20	
PA_kd_20:20.1.40	kārentassa anāpatti.	20	
PA_kd_20:20.1.41	Codetuṁ;	20	
PA_kd_20:20.1.42	coditāpi sucoditā;	20	
PA_kd_20:20.1.43	codentassa anāpatti.	20	
PA_kd_20:20.1.44	Sāretuṁ;	20	
PA_kd_20:20.1.45	sāritāpi susāritā;	20	
PA_kd_20:20.1.46	sārentassa anāpattī”ti.	20	
PA_kd_20:21.1.1	Tena kho pana samayena chabbaggiyā bhikkhuniyo yānena yāyanti—	21	
PA_kd_20:21.1.2	itthiyuttenapi purisantarena, purisayuttenapi itthantarena.	21	
PA_kd_20:21.1.3	Manussā ujjhāyanti khiyyanti vipācenti …pe…	21	
PA_kd_20:21.1.4	seyyathāpi gaṅgāmahiyāyā”ti.	21	
PA_kd_20:21.1.5	Bhagavato etamatthaṁ ārocesuṁ.	21	
PA_kd_20:21.1.6	“Na, bhikkhave, bhikkhuniyā yānena yāyitabbaṁ.	21	
PA_kd_20:21.1.7	Yā yāyeyya, yathādhammo kāretabbo”ti.	21	
PA_kd_20:21.1.8	Tena kho pana samayena aññatarā bhikkhunī gilānā hoti, na sakkoti padasā gantuṁ.	21	
PA_kd_20:21.1.9	Bhagavato etamatthaṁ ārocesuṁ.	21	
PA_kd_20:21.1.10	“Anujānāmi, bhikkhave, gilānāya yānan”ti.	21	
PA_kd_20:21.1.11	Atha kho bhikkhunīnaṁ etadahosi—	21	
PA_kd_20:21.1.12	“itthiyuttaṁ nu kho, purisayuttaṁ nu kho”ti?	21	
PA_kd_20:21.1.13	Bhagavato etamatthaṁ ārocesuṁ.	21	
PA_kd_20:21.1.14	“Anujānāmi, bhikkhave, itthiyuttaṁ purisayuttaṁ hatthavaṭṭakan”ti.	21	
PA_kd_20:21.1.15	Tena kho pana samayena aññatarissā bhikkhuniyā yānugghātena bāḷhataraṁ aphāsu ahosi.	21	
PA_kd_20:21.1.16	Bhagavato etamatthaṁ ārocesuṁ.	21	
PA_kd_20:21.1.17	“Anujānāmi, bhikkhave, sivikaṁ pāṭaṅkin”ti.	21	
PA_kd_20:22.1.1	Tena kho pana samayena aḍḍhakāsī gaṇikā bhikkhunīsu pabbajitā hoti.	22	
PA_kd_20:22.1.2	Sā ca sāvatthiṁ gantukāmā hoti—	22	
PA_kd_20:22.1.3	“bhagavato santike upasampajjissāmī”ti.	22	
PA_kd_20:22.1.4	Assosuṁ kho dhuttā—	22	
PA_kd_20:22.1.5	“aḍḍhakāsī kira gaṇikā sāvatthiṁ gantukāmā”ti.	22	
PA_kd_20:22.1.6	Te magge pariyuṭṭhiṁsu.	22	
PA_kd_20:22.1.7	Assosi kho aḍḍhakāsī gaṇikā—	22	
PA_kd_20:22.1.8	“dhuttā kira magge pariyuṭṭhitā”ti.	22	
PA_kd_20:22.1.9	Bhagavato santike dūtaṁ pāhesi—	22	
PA_kd_20:22.1.10	“ahañhi upasampajjitukāmā;	22	
PA_kd_20:22.1.11	kathaṁ nu kho mayā paṭipajjitabban”ti?	22	
PA_kd_20:22.1.12	Atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi—	22	
PA_kd_20:22.1.13	“anujānāmi, bhikkhave, dūtenapi upasampādetun”ti.	22	
PA_kd_20:22.2.1	Bhikkhudūtena upasampādenti.	22	
PA_kd_20:22.2.2	Bhagavato etamatthaṁ ārocesuṁ.	22	
PA_kd_20:22.2.3	“Na, bhikkhave, bhikkhudūtena upasampādetabbā.	22	
PA_kd_20:22.2.4	Yo upasampādeyya, āpatti dukkaṭassā”ti.	22	
PA_kd_20:22.2.5	Sikkhamānadūtena upasampādenti …pe…	22	
PA_kd_20:22.2.6	sāmaṇeradūtena upasampādenti …pe…	22	
PA_kd_20:22.2.7	sāmaṇeridūtena upasampādenti …pe…	22	
PA_kd_20:22.2.8	bālāya abyattāya dūtena upasampādenti.	22	
PA_kd_20:22.2.9	“Na, bhikkhave, bālāya abyattāya dūtena upasampādetabbā.	22	
PA_kd_20:22.2.10	Yo upasampādeyya, āpatti dukkaṭassa.	22	
PA_kd_20:22.2.11	Anujānāmi, bhikkhave, byattāya bhikkhuniyā paṭibalāya dūtena upasampādetunti.	22	
PA_kd_20:22.3.1	Tāya dūtāya bhikkhuniyā saṅghaṁ upasaṅkamitvā ekaṁsaṁ uttarāsaṅgaṁ karitvā bhikkhūnaṁ pāde vanditvā ukkuṭikaṁ nisīditvā añjaliṁ paggahetvā evamassa vacanīyo—	22	
PA_kd_20:22.3.2	‘itthannāmā, ayyā, itthannāmāya ayyāya upasampadāpekkhā.	22	
PA_kd_20:22.3.3	Ekatoupasampannā bhikkhunisaṅghe, visuddhā.	22	
PA_kd_20:22.3.4	Sā kenacideva antarāyena na āgacchati.	22	
PA_kd_20:22.3.5	Itthannāmā, ayyā, saṅghaṁ upasampadaṁ yācati.	22	
PA_kd_20:22.3.6	Ullumpatu taṁ, ayyā, saṅgho anukampaṁ upādāya.	22	
PA_kd_20:22.3.7	Itthannāmā, ayyā, itthannāmāya ayyāya upasampadāpekkhā.	22	
PA_kd_20:22.3.8	Ekatoupasampannā bhikkhunisaṅghe, visuddhā.	22	
PA_kd_20:22.3.9	Sā kenacideva antarāyena na āgacchati.	22	
PA_kd_20:22.3.10	Dutiyampi, ayyā, itthannāmā saṅghaṁ upasampadaṁ yācati.	22	
PA_kd_20:22.3.11	Ullumpatu taṁ, ayyā, saṅgho anukampaṁ upādāya.	22	
PA_kd_20:22.3.12	Itthannāmā, ayyā, itthannāmāya ayyāya upasampadāpekkhā.	22	
PA_kd_20:22.3.13	Ekatoupasampannā bhikkhunisaṅghe, visuddhā.	22	
PA_kd_20:22.3.14	Sā kenacideva antarāyena na āgacchati.	22	
PA_kd_20:22.3.15	Tatiyampi, ayyā, itthannāmā saṅghaṁ upasampadaṁ yācati.	22	
PA_kd_20:22.3.16	Ullumpatu taṁ, ayyā, saṅgho anukampaṁ upādāyā’ti.	22	
PA_kd_20:22.3.17	Byattena bhikkhunā paṭibalena saṅgho ñāpetabbo—	22	
PA_kd_20:22.3.18	‘Suṇātu me, bhante, saṅgho.	22	
PA_kd_20:22.3.19	Itthannāmā itthannāmāya upasampadāpekkhā.	22	
PA_kd_20:22.3.20	Ekatoupasampannā bhikkhunisaṅghe, visuddhā.	22	
PA_kd_20:22.3.21	Sā kenacideva antarāyena na āgacchati.	22	
PA_kd_20:22.3.22	Itthannāmā saṅghaṁ upasampadaṁ yācati itthannāmāya pavattiniyā.	22	
PA_kd_20:22.3.23	Yadi saṅghassa pattakallaṁ, saṅgho itthannāmaṁ upasampādeyya itthannāmāya pavattiniyā.	22	
PA_kd_20:22.3.24	Esā ñatti.	22	
PA_kd_20:22.3.25	Suṇātu me, bhante, saṅgho.	22	
PA_kd_20:22.3.26	Itthannāmā itthannāmāya upasampadāpekkhā.	22	
PA_kd_20:22.3.27	Ekatoupasampannā bhikkhunisaṅghe, visuddhā.	22	
PA_kd_20:22.3.28	Sā kenacideva antarāyena na āgacchati.	22	
PA_kd_20:22.3.29	Itthannāmā saṅghaṁ upasampadaṁ yācati itthannāmāya pavattiniyā.	22	
PA_kd_20:22.3.30	Saṅgho itthannāmaṁ upasampādeti itthannāmāya pavattiniyā.	22	
PA_kd_20:22.3.31	Yassāyasmato khamati itthannāmāya upasampadā itthannāmāya pavattiniyā, so tuṇhassa;	22	
PA_kd_20:22.3.32	yassa nakkhamati, so bhāseyya.	22	
PA_kd_20:22.3.33	Dutiyampi etamatthaṁ vadāmi …pe…	22	
PA_kd_20:22.3.34	tatiyampi etamatthaṁ vadāmi.	22	
PA_kd_20:22.3.35	Suṇātu me, bhante, saṅgho.	22	
PA_kd_20:22.3.36	Itthannāmā itthannāmāya upasampadāpekkhā.	22	
PA_kd_20:22.3.37	Ekatoupasampannā bhikkhunisaṅghe, visuddhā.	22	
PA_kd_20:22.3.38	Sā kenacideva antarāyena na āgacchati.	22	
PA_kd_20:22.3.39	Itthannāmā saṅghaṁ upasampadaṁ yācati itthannāmāya pavattiniyā.	22	
PA_kd_20:22.3.40	Saṅgho itthannāmaṁ upasampādeti itthannāmāya pavattiniyā.	22	
PA_kd_20:22.3.41	Yassāyasmato khamati itthannāmāya upasampadā itthannāmāya pavattiniyā, so tuṇhassa;	22	
PA_kd_20:22.3.42	yassa nakkhamati, so bhāseyya.	22	
PA_kd_20:22.3.43	Upasampannā saṅghena itthannāmā itthannāmāya pavattiniyā.	22	
PA_kd_20:22.3.44	Khamati saṅghassa, tasmā tuṇhī, evametaṁ dhārayāmī’ti.	22	
PA_kd_20:22.3.45	Tāvadeva chāyā metabbā, utuppamāṇaṁ ācikkhitabbaṁ, divasabhāgo ācikkhitabbo, saṅgīti ācikkhitabbā, bhikkhuniyo vattabbā—	22	
PA_kd_20:22.3.46	tassā tayo ca nissaye, aṭṭha ca akaraṇīyāni ācikkheyyāthā”ti.	22	
PA_kd_20:23.1.1	Tena kho pana samayena bhikkhuniyo araññe viharanti.	23	
PA_kd_20:23.1.2	Dhuttā dūsenti.	23	
PA_kd_20:23.1.3	Bhagavato etamatthaṁ, ārocesuṁ.	23	
PA_kd_20:23.1.4	“Na, bhikkhave, bhikkhuniyā araññe vatthabbaṁ.	23	
PA_kd_20:23.1.5	Yā vaseyya, āpatti dukkaṭassā”ti.	23	
PA_kd_20:24.1.1	Tena kho pana samayena aññatarena upāsakena bhikkhunisaṅghassa uddosito dinno hoti.	24	
PA_kd_20:24.1.2	Bhagavato etamatthaṁ ārocesuṁ.	24	
PA_kd_20:24.1.3	“Anujānāmi, bhikkhave, uddositan”ti.	24	
PA_kd_20:24.1.4	Uddosito na sammati.	24	
PA_kd_20:24.1.5	Bhagavato etamatthaṁ ārocesuṁ.	24	
PA_kd_20:24.1.6	“Anujānāmi, bhikkhave, upassayan”ti.	24	
PA_kd_20:24.1.7	Upassayo na sammati.	24	
PA_kd_20:24.1.8	Bhagavato etamatthaṁ ārocesuṁ.	24	
PA_kd_20:24.1.9	“Anujānāmi, bhikkhave, navakamman”ti.	24	
PA_kd_20:24.1.10	Navakammaṁ na sammati.	24	
PA_kd_20:24.1.11	Bhagavato etamatthaṁ ārocesuṁ.	24	
PA_kd_20:24.1.12	“Anujānāmi, bhikkhave, puggalikampi kātun”ti.	24	
PA_kd_20:25.1.1	Tena kho pana samayena aññatarā itthī sannisinnagabbhā bhikkhunīsu pabbajitā hoti.	25	
PA_kd_20:25.1.2	Tassā pabbajitāya gabbho vuṭṭhāti.	25	
PA_kd_20:25.1.3	Atha kho tassā bhikkhuniyā etadahosi—	25	
PA_kd_20:25.1.4	“kathaṁ nu kho mayā imasmiṁ dārake paṭipajjitabban”ti?	25	
PA_kd_20:25.1.5	Bhagavato etamatthaṁ ārocesuṁ.	25	
PA_kd_20:25.1.6	“Anujānāmi, bhikkhave, posetuṁ, yāva so dārako viññutaṁ pāpuṇātī”ti.	25	
PA_kd_20:25.1.7	Atha kho tassā bhikkhuniyā etadahosi—	25	
PA_kd_20:25.1.8	“mayā ca na labbhā ekikāya vatthuṁ, aññāya ca bhikkhuniyā na labbhā dārakena saha vatthuṁ, kathaṁ nu kho mayā paṭipajjitabban”ti?	25	
PA_kd_20:25.1.9	Bhagavato etamatthaṁ ārocesuṁ.	25	
PA_kd_20:25.1.10	“Anujānāmi, bhikkhave, ekaṁ bhikkhuniṁ sammannitvā tassā bhikkhuniyā dutiyaṁ dātuṁ.	25	
PA_kd_20:25.1.11	Evañca pana, bhikkhave, sammannitabbā.	25	
PA_kd_20:25.1.12	Paṭhamaṁ bhikkhunī yācitabbā, yācitvā byattāya bhikkhuniyā paṭibalāya saṅgho ñāpetabbo—	25	
PA_kd_20:25.1.13	‘Suṇātu me, ayye, saṅgho.	25	
PA_kd_20:25.1.14	Yadi saṅghassa pattakallaṁ, saṅgho itthannāmaṁ bhikkhuniṁ sammanneyya itthannāmāya bhikkhuniyā dutiyaṁ.	25	
PA_kd_20:25.1.15	Esā ñatti.	25	
PA_kd_20:25.1.16	Suṇātu me, ayye, saṅgho.	25	
PA_kd_20:25.1.17	Saṅgho itthannāmaṁ bhikkhuniṁ sammannati itthannāmāya bhikkhuniyā dutiyaṁ.	25	
PA_kd_20:25.1.18	Yassā ayyāya khamati itthannāmāya bhikkhuniyā sammuti itthannāmāya bhikkhuniyā dutiyāya, sā tuṇhassa;	25	
PA_kd_20:25.1.19	yassā nakkhamati, sā bhāseyya.	25	
PA_kd_20:25.1.20	Sammatā saṅghena itthannāmā bhikkhunī itthannāmāya bhikkhuniyā dutiyā.	25	
PA_kd_20:25.1.21	Khamati saṅghassa, tasmā tuṇhī, evametaṁ dhārayāmī’”ti.	25	
PA_kd_20:25.2.1	Atha kho tassā dutiyikāya bhikkhuniyā etadahosi—	25	
PA_kd_20:25.2.2	“kathaṁ nu kho mayā imasmiṁ dārake paṭipajjitabban”ti?	25	
PA_kd_20:25.2.3	Bhagavato etamatthaṁ ārocesuṁ.	25	
PA_kd_20:25.2.4	“Anujānāmi, bhikkhave, ṭhapetvā sāgāraṁ yathā aññasmiṁ purise paṭipajjanti evaṁ tasmiṁ dārake paṭipajjitun”ti.	25	
PA_kd_20:25.3.1	Tena kho pana samayena aññatarā bhikkhunī garudhammaṁ ajjhāpannā hoti mānattacārinī.	25	
PA_kd_20:25.3.2	Atha kho tassā bhikkhuniyā etadahosi—	25	
PA_kd_20:25.3.3	“mayā ca na labbhā ekikāya vatthuṁ, aññāya ca bhikkhuniyā na labbhā saha mayā vatthuṁ, kathaṁ nu kho mayā paṭipajjitabban”ti?	25	
PA_kd_20:25.3.4	Bhagavato etamatthaṁ ārocesuṁ.	25	
PA_kd_20:25.3.5	“Anujānāmi, bhikkhave, ekaṁ bhikkhuniṁ sammannitvā tassā bhikkhuniyā dutiyaṁ dātuṁ.	25	
PA_kd_20:25.3.6	Evañca pana, bhikkhave, sammannitabbā.	25	
PA_kd_20:25.3.7	Paṭhamaṁ bhikkhunī yācitabbā, yācitvā byattāya bhikkhuniyā paṭibalāya saṅgho ñāpetabbo—	25	
PA_kd_20:25.3.8	‘Suṇātu me, ayye, saṅgho.	25	
PA_kd_20:25.3.9	Yadi saṅghassa pattakallaṁ, saṅgho itthannāmaṁ bhikkhuniṁ sammanneyya itthannāmāya bhikkhuniyā dutiyaṁ.	25	
PA_kd_20:25.3.10	Esā ñatti.	25	
PA_kd_20:25.3.11	Suṇātu me, ayye, saṅgho.	25	
PA_kd_20:25.3.12	Saṅgho itthannāmaṁ bhikkhuniṁ sammannati itthannāmāya bhikkhuniyā dutiyaṁ.	25	
PA_kd_20:25.3.13	Yassā ayyāya khamati itthannāmāya bhikkhuniyā sammuti itthannāmāya bhikkhuniyā dutiyāya, sā tuṇhassa;	25	
PA_kd_20:25.3.14	yassā nakkhamati, sā bhāseyya.	25	
PA_kd_20:25.3.15	Sammatā saṅghena itthannāmā bhikkhunī itthannāmāya bhikkhuniyā dutiyā.	25	
PA_kd_20:25.3.16	Khamati saṅghassa, tasmā tuṇhī, evametaṁ dhārayāmī’”ti.	25	
PA_kd_20:26.1.1	Tena kho pana samayena aññatarā bhikkhunī sikkhaṁ paccakkhāya vibbhami.	26	
PA_kd_20:26.1.2	Sā puna paccāgantvā bhikkhuniyo upasampadaṁ yāci.	26	
PA_kd_20:26.1.3	Bhagavato etamatthaṁ ārocesuṁ.	26	
PA_kd_20:26.1.4	“Na, bhikkhave, bhikkhuniyā sikkhāpaccakkhānaṁ;	26	
PA_kd_20:26.1.5	yadeva sā vibbhantā tadeva sā abhikkhunī”ti.	26	
PA_kd_20:26.2.1	Tena kho pana samayena aññatarā bhikkhunī sakāvāsā titthāyatanaṁ saṅkami.	26	
PA_kd_20:26.2.2	Sā puna paccāgantvā bhikkhuniyo upasampadaṁ yāci.	26	
PA_kd_20:26.2.3	Bhagavato etamatthaṁ ārocesuṁ.	26	
PA_kd_20:26.2.4	“Yā sā, bhikkhave, bhikkhunī sakāvāsā titthāyatanaṁ saṅkantā, sā āgatā na upasampādetabbā”ti.	26	
PA_kd_20:27.1.1	Tena kho pana samayena bhikkhuniyo purisehi abhivādanaṁ, kesacchedanaṁ, nakhacchedanaṁ, vaṇappaṭikammaṁ, kukkuccāyantā na sādiyanti.	27	
PA_kd_20:27.1.2	Bhagavato etamatthaṁ ārocesuṁ.	27	
PA_kd_20:27.1.3	“Anujānāmi, bhikkhave, sāditun”ti.	27	
PA_kd_20:27.2.1	Tena kho pana samayena bhikkhuniyo pallaṅkena nisīdanti paṇhisamphassaṁ sādiyantī.	27	
PA_kd_20:27.2.2	Bhagavato etamatthaṁ ārocesuṁ.	27	
PA_kd_20:27.2.3	“Na, bhikkhave, bhikkhuniyā pallaṅkena nisīditabbaṁ.	27	
PA_kd_20:27.2.4	Yā nisīdeyya, āpatti dukkaṭassā”ti.	27	
PA_kd_20:27.2.5	Tena kho pana samayena aññatarā bhikkhunī gilānā hoti.	27	
PA_kd_20:27.2.6	Tassā vinā pallaṅkena na phāsu hoti.	27	
PA_kd_20:27.2.7	Bhagavato etamatthaṁ ārocesuṁ.	27	
PA_kd_20:27.2.8	“Anujānāmi, bhikkhave, bhikkhuniyā aḍḍhapallaṅkan”ti.	27	
PA_kd_20:27.3.1	Tena kho pana samayena bhikkhuniyo vaccakuṭiyā vaccaṁ karonti.	27	
PA_kd_20:27.3.2	Chabbaggiyā bhikkhuniyo tattheva gabbhaṁ pātenti.	27	
PA_kd_20:27.3.3	Bhagavato etamatthaṁ ārocesuṁ.	27	
PA_kd_20:27.3.4	“Na, bhikkhave, bhikkhuniyā vaccakuṭiyā vacco kātabbo.	27	
PA_kd_20:27.3.5	Yā kareyya, āpatti dukkaṭassa.	27	
PA_kd_20:27.3.6	Anujānāmi, bhikkhave, heṭṭhā vivaṭe uparipaṭicchanne vaccaṁ kātun”ti.	27	
PA_kd_20:27.4.1	Tena kho pana samayena bhikkhuniyo cuṇṇena nahāyanti.	27	
PA_kd_20:27.4.2	Manussā ujjhāyanti khiyyanti vipācenti …pe…	27	
PA_kd_20:27.4.3	seyyathāpi gihinī kāmabhoginiyo”ti.	27	
PA_kd_20:27.4.4	Bhagavato etamatthaṁ ārocesuṁ.	27	
PA_kd_20:27.4.5	“Na, bhikkhave, bhikkhuniyā cuṇṇena nahāyitabbaṁ.	27	
PA_kd_20:27.4.6	Yā nahāyeyya, āpatti dukkaṭassa.	27	
PA_kd_20:27.4.7	Anujānāmi, bhikkhave, kukkusaṁ mattikan”ti.	27	
PA_kd_20:27.4.8	Tena kho pana samayena bhikkhuniyo vāsitakāya mattikāya nahāyanti.	27	
PA_kd_20:27.4.9	Manussā ujjhāyanti khiyyanti vipācenti …pe…	27	
PA_kd_20:27.4.10	seyyathāpi gihinī kāmabhoginiyo”ti.	27	
PA_kd_20:27.4.11	Bhagavato etamatthaṁ ārocesuṁ.	27	
PA_kd_20:27.4.12	“Na, bhikkhave, bhikkhuniyā vāsitakāya mattikāya nahāyitabbaṁ.	27	
PA_kd_20:27.4.13	Yā nahāyeyya, āpatti dukkaṭassa.	27	
PA_kd_20:27.4.14	Anujānāmi, bhikkhave, pakatimattikan”ti.	27	
PA_kd_20:27.4.15	Tena kho pana samayena bhikkhuniyo jantāghare nahāyantiyo kolāhalaṁ akaṁsu.	27	
PA_kd_20:27.4.16	Bhagavato etamatthaṁ ārocesuṁ.	27	
PA_kd_20:27.4.17	“Na, bhikkhave, bhikkhuniyā jantāghare nahāyitabbaṁ.	27	
PA_kd_20:27.4.18	Yā nahāyeyya, āpatti dukkaṭassā”ti.	27	
PA_kd_20:27.4.19	Tena kho pana samayena bhikkhuniyo paṭisote nahāyanti dhārāsamphassaṁ sādiyantī.	27	
PA_kd_20:27.4.20	Bhagavato etamatthaṁ ārocesuṁ.	27	
PA_kd_20:27.4.21	“Na, bhikkhave, bhikkhuniyā paṭisote nahāyitabbaṁ.	27	
PA_kd_20:27.4.22	Yā nahāyeyya, āpatti dukkaṭassā”ti.	27	
PA_kd_20:27.4.23	Tena kho pana samayena bhikkhuniyo atitthe nahāyanti.	27	
PA_kd_20:27.4.24	Dhuttā dūsenti.	27	
PA_kd_20:27.4.25	Bhagavato etamatthaṁ ārocesuṁ.	27	
PA_kd_20:27.4.26	“Na, bhikkhave, bhikkhuniyā atitthe nahāyitabbaṁ.	27	
PA_kd_20:27.4.27	Yā nahāyeyya, āpatti dukkaṭassā”ti.	27	
PA_kd_20:27.4.28	Tena kho pana samayena bhikkhuniyo purisatitthe nahāyanti.	27	
PA_kd_20:27.4.29	Manussā ujjhāyanti khiyyanti vipācenti …pe…	27	
PA_kd_20:27.4.30	seyyathāpi gihinī kāmabhoginiyo”ti.	27	
PA_kd_20:27.4.31	Bhagavato etamatthaṁ ārocesuṁ.	27	
PA_kd_20:27.4.32	“Na, bhikkhave, bhikkhuniyā purisatitthe nahāyitabbaṁ.	27	
PA_kd_20:27.4.33	Yā nahāyeyya, āpatti dukkaṭassa.	27	
PA_kd_20:27.4.34	Anujānāmi, bhikkhave, mahilātitthe nahāyitun”ti.	27	
PA_kd_20:27.4.35	Tatiyabhāṇavāro niṭṭhito.	27	
PA_kd_20:27.4.36	Bhikkhunikkhandhako dasamo.	27	
PA_kd_20:27.4.37	Imasmiṁ khandhake vatthū ekasataṁ.	27	
PA_kd_20:27.4.38	Tassuddānaṁ	27	
PA_kd_20:27.4.39	Pabbajjaṁ gotamī yāci,	27	
PA_kd_20:27.4.40	nānuññāsi tathāgato;	27	
PA_kd_20:27.4.41	Kapilavatthu vesāliṁ,	27	
PA_kd_20:27.4.42	agamāsi vināyako.	27	
PA_kd_20:27.4.43	Rajokiṇṇena koṭṭhake,	27	
PA_kd_20:27.4.44	ānandassa pavedayi;	27	
PA_kd_20:27.4.45	Bhabboti nayato yāci,	27	
PA_kd_20:27.4.46	mātāti posikāti ca.	27	
PA_kd_20:27.4.47	Vassasataṁ tadahu ca,	27	
PA_kd_20:27.4.48	abhikkhupaccāsīsanā;	27	
PA_kd_20:27.4.49	Pavāraṇā garudhammā,	27	
PA_kd_20:27.4.50	dve vassā anakkosanā.	27	
PA_kd_20:27.4.51	Ovaṭo ca aṭṭha dhammā,	27	
PA_kd_20:27.4.52	yāvajīvānuvattanā;	27	
PA_kd_20:27.4.53	Garudhammapaṭiggāho,	27	
PA_kd_20:27.4.54	sāvassā upasampadā.	27	
PA_kd_20:27.4.55	Vassasahassaṁ pañceva,	27	
PA_kd_20:27.4.56	kumbhathenakasetaṭṭi;	27	
PA_kd_20:27.4.57	Mañjiṭṭhikaupamāhi,	27	
PA_kd_20:27.4.58	evaṁ saddhammahiṁsanā.	27	
PA_kd_20:27.4.59	Āḷiṁ bandheyya pāeva,	27	
PA_kd_20:27.4.60	puna saddhammasaṇṭhiti;	27	
PA_kd_20:27.4.61	Upasampādetuṁ ayyā,	27	
PA_kd_20:27.4.62	yathāvuḍḍhābhivādanā.	27	
PA_kd_20:27.4.63	Na karissanti kimeva,	27	
PA_kd_20:27.4.64	sādhāraṇāsādhāraṇaṁ;	27	
PA_kd_20:27.4.65	Ovādaṁ pātimokkhañca,	27	
PA_kd_20:27.4.66	kena nu kho upassayaṁ.	27	
PA_kd_20:27.4.67	Na jānanti ca ācikkhi,	27	
PA_kd_20:27.4.68	na karonti ca bhikkhuhi;	27	
PA_kd_20:27.4.69	Paṭiggahetuṁ bhikkhūhi,	27	
PA_kd_20:27.4.70	bhikkhunīhi paṭiggaho.	27	
PA_kd_20:27.4.71	Ācikkhi kammaṁ bhikkhūhi,	27	
PA_kd_20:27.4.72	ujjhāyanti bhikkhunīhi vā;	27	
PA_kd_20:27.4.73	Ācikkhituṁ bhaṇḍanañca,	27	
PA_kd_20:27.4.74	ropetvā uppalāya ca.	27	
PA_kd_20:27.4.75	Sāvatthiyā kaddamoda,	27	
PA_kd_20:27.4.76	avandi kāya ūru ca;	27	
PA_kd_20:27.4.77	Aṅgajātañca obhāsaṁ,	27	
PA_kd_20:27.4.78	sampayojenti vaggikā.	27	
PA_kd_20:27.4.79	Avandiyo daṇḍakammaṁ,	27	
PA_kd_20:27.4.80	bhikkhuniyo tathā puna;	27	
PA_kd_20:27.4.81	Āvaraṇañca ovādaṁ,	27	
PA_kd_20:27.4.82	kappati nu kho pakkami.	27	
PA_kd_20:27.4.83	Bālā vatthuvinicchayā,	27	
PA_kd_20:27.4.84	ovādaṁ saṅgho pañcahi;	27	
PA_kd_20:27.4.85	Duve tisso na gaṇhanti,	27	
PA_kd_20:27.4.86	bālā gilānagamikaṁ.	27	
PA_kd_20:27.4.87	Āraññiko nārocenti,	27	
PA_kd_20:27.4.88	na paccāgacchanti ca;	27	
PA_kd_20:27.4.89	Dīghaṁ vilīvacammañca,	27	
PA_kd_20:27.4.90	dussā ca veṇivaṭṭi ca;	27	
PA_kd_20:27.4.91	Coḷaveṇi ca vaṭṭi ca,	27	
PA_kd_20:27.4.92	suttaveṇi ca vaṭṭikā.	27	
PA_kd_20:27.4.93	Aṭṭhillaṁ gohanukena,	27	
PA_kd_20:27.4.94	hatthakocchaṁ pādaṁ tathā;	27	
PA_kd_20:27.4.95	Ūruṁ mukhaṁ dantamaṁsaṁ,	27	
PA_kd_20:27.4.96	ālimpomaddacuṇṇanā.	27	
PA_kd_20:27.4.97	Lañchenti aṅgarāgañca,	27	
PA_kd_20:27.4.98	mukharāgaṁ tathā duve;	27	
PA_kd_20:27.4.99	Avaṅgaṁ visesoloko,	27	
PA_kd_20:27.4.100	sālokena naccena ca.	27	
PA_kd_20:27.4.101	Vesī pānāgāraṁ sūnaṁ,	27	
PA_kd_20:27.4.102	āpaṇaṁ vaḍḍhi vaṇijjā;	27	
PA_kd_20:27.4.103	Dāsaṁ dāsiṁ kammakaraṁ,	27	
PA_kd_20:27.4.104	kammakāriṁ upaṭṭhayyuṁ.	27	
PA_kd_20:27.4.105	Tiracchānaharītaki,	27	
PA_kd_20:27.4.106	sandhārayanti namatakaṁ;	27	
PA_kd_20:27.4.107	Nīlaṁ pītaṁ lohitakaṁ,	27	
PA_kd_20:27.4.108	mañjiṭṭhakaṇhacīvarā.	27	
PA_kd_20:27.4.109	Mahāraṅgamahānāma-	27	
PA_kd_20:27.4.110	acchinnā dīghameva ca;	27	
PA_kd_20:27.4.111	Pupphaphalakañcukañca,	27	
PA_kd_20:27.4.112	tirīṭakañca dhārayuṁ.	27	
PA_kd_20:27.4.113	Bhikkhunī sikkhamānāya,	27	
PA_kd_20:27.4.114	sāmaṇerāya accaye;	27	
PA_kd_20:27.4.115	Niyyādite parikkhāre,	27	
PA_kd_20:27.4.116	bhikkhuniyova issarā.	27	
PA_kd_20:27.4.117	Bhikkhussa sāmaṇerassa,	27	
PA_kd_20:27.4.118	upāsakassupāsikā;	27	
PA_kd_20:27.4.119	Aññesañca parikkhāre,	27	
PA_kd_20:27.4.120	niyyāte bhikkhuissarā.	27	
PA_kd_20:27.4.121	Mallī gabbhaṁ pattamūlaṁ,	27	
PA_kd_20:27.4.122	byañjanaṁ āmisena ca;	27	
PA_kd_20:27.4.123	Ussannañca bāḷhataraṁ,	27	
PA_kd_20:27.4.124	sannidhikatamāmisaṁ.	27	
PA_kd_20:27.4.125	Bhikkhūnaṁ yādisaṁ bhoṭṭhaṁ,	27	
PA_kd_20:27.4.126	Bhikkhunīnaṁ tathā kare;	27	
PA_kd_20:27.4.127	Senāsanaṁ utuniyo,	27	
PA_kd_20:27.4.128	Makkhīyati paṭāṇi ca.	27	
PA_kd_20:27.4.129	Chijjanti sabbakālañca,	27	
PA_kd_20:27.4.130	animittāpi dissare;	27	
PA_kd_20:27.4.131	Nimittā lohitā ceva,	27	
PA_kd_20:27.4.132	tatheva dhuvalohitā.	27	
PA_kd_20:27.4.133	Dhuvacoḷapaggharantī,	27	
PA_kd_20:27.4.134	sikharaṇitthipaṇḍakā;	27	
PA_kd_20:27.4.135	Vepurisī ca sambhinnā,	27	
PA_kd_20:27.4.136	ubhatobyañjanāpi ca.	27	
PA_kd_20:27.4.137	Animittādito katvā,	27	
PA_kd_20:27.4.138	yāva ubhatobyañjanā;	27	
PA_kd_20:27.4.139	Etaṁ peyyālato heṭṭhā,	27	
PA_kd_20:27.4.140	kuṭṭhaṁ gaṇḍo kilāso ca.	27	
PA_kd_20:27.4.141	Sosāpamāro mānusī,	27	
PA_kd_20:27.4.142	itthīsi bhujissāsi ca;	27	
PA_kd_20:27.4.143	Aṇaṇā na rājabhaṭī,	27	
PA_kd_20:27.4.144	anuññātā ca vīsati.	27	
PA_kd_20:27.4.145	Paripuṇṇā ca kiṁnāmā,	27	
PA_kd_20:27.4.146	kānāmā te pavattinī;	27	
PA_kd_20:27.4.147	Catuvīsantarāyānaṁ,	27	
PA_kd_20:27.4.148	pucchitvā upasampadā.	27	
PA_kd_20:27.4.149	Vitthāyanti ananusiṭṭhā,	27	
PA_kd_20:27.4.150	saṅghamajjhe tatheva ca;	27	
PA_kd_20:27.4.151	Upajjhāgāha saṅghāṭi,	27	
PA_kd_20:27.4.152	uttarantaravāsako.	27	
PA_kd_20:27.4.153	Saṅkaccudakasāṭi ca,	27	
PA_kd_20:27.4.154	ācikkhitvāna pesaye;	27	
PA_kd_20:27.4.155	Bālā asammatekato,	27	
PA_kd_20:27.4.156	yāce pucchantarāyikā.	27	
PA_kd_20:27.4.157	Ekatoupasampannā,	27	
PA_kd_20:27.4.158	bhikkhusaṅghe tathā puna;	27	
PA_kd_20:27.4.159	Chāyā utu divasā ca,	27	
PA_kd_20:27.4.160	saṅgīti tayo nissaye.	27	
PA_kd_20:27.4.161	Aṭṭha akaraṇīyāni,	27	
PA_kd_20:27.4.162	kālaṁ sabbattha aṭṭheva;	27	
PA_kd_20:27.4.163	Na pavārenti bhikkhunī,	27	
PA_kd_20:27.4.164	bhikkhusaṅghaṁ tatheva ca.	27	
PA_kd_20:27.4.165	Kolāhalaṁ purebhattaṁ,	27	
PA_kd_20:27.4.166	vikāle ca kolāhalaṁ;	27	
PA_kd_20:27.4.167	Uposathaṁ pavāraṇaṁ,	27	
PA_kd_20:27.4.168	savacanīyānuvādanaṁ.	27	
PA_kd_20:27.4.169	Okāsaṁ code sārenti,	27	
PA_kd_20:27.4.170	paṭikkhittaṁ mahesinā;	27	
PA_kd_20:27.4.171	Tatheva bhikkhu bhikkhunī,	27	
PA_kd_20:27.4.172	anuññātaṁ mahesinā.	27	
PA_kd_20:27.4.173	Yānaṁ gilānayuttañca,	27	
PA_kd_20:27.4.174	yānugghātaḍḍhakāsikā;	27	
PA_kd_20:27.4.175	Bhikkhu sikkhā sāmaṇera,	27	
PA_kd_20:27.4.176	sāmaṇerī ca bālāya.	27	
PA_kd_20:27.4.177	Araññe upāsakena,	27	
PA_kd_20:27.4.178	uddosito upassayaṁ;	27	
PA_kd_20:27.4.179	Na sammati navakammaṁ,	27	
PA_kd_20:27.4.180	nisinnagabbhaekikā.	27	
PA_kd_20:27.4.181	Sāgārañca garudhammaṁ,	27	
PA_kd_20:27.4.182	paccakkhāya ca saṅkami;	27	
PA_kd_20:27.4.183	Abhivādanakesā ca,	27	
PA_kd_20:27.4.184	nakhā ca vaṇakammanā.	27	
PA_kd_20:27.4.185	Pallaṅkena gilānā ca,	27	
PA_kd_20:27.4.186	vaccaṁ cuṇṇena vāsitaṁ;	27	
PA_kd_20:27.4.187	Jantāghare paṭisote,	27	
PA_kd_20:27.4.188	atitthe purisena ca.	27	
PA_kd_20:27.4.189	Mahāgotamī āyāci,	27	
PA_kd_20:27.4.190	ānando cāpi yoniso;	27	
PA_kd_20:27.4.191	Parisā catasso honti,	27	
PA_kd_20:27.4.192	pabbajjā jinasāsane.	27	
PA_kd_20:27.4.193	Saṁvegajananatthāya,	27	
PA_kd_20:27.4.194	saddhammassa ca vuddhiyā;	27	
PA_kd_20:27.4.195	Āturassāva bhesajjaṁ,	27	
PA_kd_20:27.4.196	evaṁ buddhena desitaṁ.	27	
PA_kd_20:27.4.197	Evaṁ vinītā saddhamme,	27	
PA_kd_20:27.4.198	mātugāmāpi itarā;	27	
PA_kd_20:27.4.199	Yāyanti accutaṁ ṭhānaṁ,	27	
PA_kd_20:27.4.200	yattha gantvā na socareti.	27	
PA_kd_20:27.4.201	Bhikkhunikkhandhako niṭṭhito.	27	
