segmentnr	original	folio	analyzed
PA_mn_33:0.1	Majjhima Nikāya 33	0	
PA_mn_33:0.2	Mahāgopālakasutta	0	
PA_mn_33:1.1	Evaṁ me sutaṁ—	1	
PA_mn_33:1.2	ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme.	1	
PA_mn_33:1.3	Tatra kho bhagavā bhikkhū āmantesi:	1	
PA_mn_33:1.4	“bhikkhavo”ti.	1	
PA_mn_33:1.5	“Bhadante”ti te bhikkhū bhagavato paccassosuṁ.	1	
PA_mn_33:1.6	Bhagavā etadavoca:	1	
PA_mn_33:2.1	“Ekādasahi, bhikkhave, aṅgehi samannāgato gopālako abhabbo gogaṇaṁ pariharituṁ phātiṁ kātuṁ.	2	
PA_mn_33:2.2	Katamehi ekādasahi?	2	
PA_mn_33:2.3_0	Idha, bhikkhave, gopālako na rūpaññū hoti, na lakkhaṇakusalo hoti, na āsāṭikaṁ hāretā	2	
PA_mn_33:2.3_1	hoti, na vaṇaṁ paṭicchādetā hoti, na dhūmaṁ kattā hoti, na titthaṁ jānāti, na pītaṁ	2	
PA_mn_33:2.3_2	jānāti, na vīthiṁ jānāti, na gocarakusalo hoti anavasesadohī ca hoti. Ye te usabhā	2	
PA_mn_33:2.3_3	gopitaro gopariṇāyakā te na atirekapūjāya pūjetā hoti.	2	
PA_mn_33:2.4	Imehi kho, bhikkhave, ekādasahi aṅgehi samannāgato gopālako abhabbo gogaṇaṁ pariharituṁ phātiṁ kātuṁ.	2	
PA_mn_33:3.1	Evameva kho, bhikkhave, ekādasahi dhammehi samannāgato bhikkhu abhabbo imasmiṁ dhammavinaye vuddhiṁ virūḷhiṁ vepullaṁ āpajjituṁ.	3	
PA_mn_33:3.2	Katamehi ekādasahi?	3	
PA_mn_33:3.3_0	Idha, bhikkhave, bhikkhu na rūpaññū hoti, na lakkhaṇakusalo hoti, na āsāṭikaṁ hāretā	3	
PA_mn_33:3.3_1	hoti, na vaṇaṁ paṭicchādetā hoti, na dhūmaṁ kattā hoti, na titthaṁ jānāti, na pītaṁ	3	
PA_mn_33:3.3_2	jānāti, na vīthiṁ jānāti, na gocarakusalo hoti, anavasesadohī ca hoti. Ye te bhikkhū	3	
PA_mn_33:3.3_3	therā rattaññū cirapabbajitā saṅghapitaro saṅghapariṇāyakā te na atirekapūjāya pūjetā hoti.	3	
PA_mn_33:4.1	Kathañca, bhikkhave, bhikkhu na rūpaññū hoti?	4	
PA_mn_33:4.2	Idha, bhikkhave, bhikkhu yaṁ kiñci rūpaṁ sabbaṁ rūpaṁ ‘cattāri mahābhūtāni, catunnañca mahābhūtānaṁ upādāyarūpan’ti yathābhūtaṁ nappajānāti.	4	
PA_mn_33:4.3	Evaṁ kho, bhikkhave, bhikkhu na rūpaññū hoti.	4	
PA_mn_33:5.1	Kathañca, bhikkhave, bhikkhu na lakkhaṇakusalo hoti?	5	
PA_mn_33:5.2	Idha, bhikkhave, bhikkhu ‘kammalakkhaṇo bālo, kammalakkhaṇo paṇḍito’ti yathābhūtaṁ nappajānāti.	5	
PA_mn_33:5.3	Evaṁ kho, bhikkhave, bhikkhu na lakkhaṇakusalo hoti.	5	
PA_mn_33:6.1	Kathañca, bhikkhave, bhikkhu na āsāṭikaṁ hāretā hoti?	6	
PA_mn_33:6.2_0	Idha, bhikkhave, bhikkhu uppannaṁ kāmavitakkaṁ adhivāseti, nappajahati na vinodeti	6	
PA_mn_33:6.2_1	na byantī karoti na anabhāvaṁ gameti. Uppannaṁ byāpādavitakkaṁ …pe… uppannaṁ vihiṁsāvitakkaṁ	6	
PA_mn_33:6.2_2	…pe… uppannuppanne pāpake akusale dhamme adhivāseti, nappajahati na vinodeti na byantī	6	
PA_mn_33:6.2_3	karoti na anabhāvaṁ gameti.	6	
PA_mn_33:6.3	Evaṁ kho, bhikkhave, bhikkhu na āsāṭikaṁ hāretā hoti.	6	
PA_mn_33:7.1	Kathañca, bhikkhave, bhikkhu na vaṇaṁ paṭicchādetā hoti?	7	
PA_mn_33:7.2	Idha, bhikkhave, bhikkhu cakkhunā rūpaṁ disvā nimittaggāhī hoti anubyañjanaggāhī.	7	
PA_mn_33:7.3_0	Yatvādhikaraṇamenaṁ cakkhundriyaṁ asaṁvutaṁ viharantaṁ abhijjhādomanassā pāpakā akusalā	7	
PA_mn_33:7.3_1	dhammā anvāssaveyyuṁ, tassa saṁvarāya na paṭipajjati, na rakkhati cakkhundriyaṁ,	7	
PA_mn_33:7.3_2	cakkhundriye na saṁvaraṁ āpajjati.	7	
PA_mn_33:7.4	Sotena saddaṁ sutvā …pe…	7	
PA_mn_33:7.5	ghānena gandhaṁ ghāyitvā …pe…	7	
PA_mn_33:7.6	jivhāya rasaṁ sāyitvā …pe…	7	
PA_mn_33:7.7	kāyena phoṭṭhabbaṁ phusitvā …pe…	7	
PA_mn_33:7.8	manasā dhammaṁ viññāya nimittaggāhī hoti anubyañjanaggāhī.	7	
PA_mn_33:7.9_0	Yatvādhikaraṇamenaṁ manindriyaṁ asaṁvutaṁ viharantaṁ abhijjhādomanassā pāpakā akusalā	7	
PA_mn_33:7.9_1	dhammā anvāssaveyyuṁ, tassa saṁvarāya na paṭipajjati, na rakkhati manindriyaṁ, manindriye	7	
PA_mn_33:7.9_2	na saṁvaraṁ āpajjati.	7	
PA_mn_33:7.10	Evaṁ kho, bhikkhave, bhikkhu na vaṇaṁ paṭicchādetā hoti.	7	
PA_mn_33:8.1	Kathañca, bhikkhave, bhikkhu na dhūmaṁ kattā hoti?	8	
PA_mn_33:8.2	Idha, bhikkhave, bhikkhu yathāsutaṁ yathāpariyattaṁ dhammaṁ na vitthārena paresaṁ desetā hoti.	8	
PA_mn_33:8.3	Evaṁ kho, bhikkhave, bhikkhu na dhūmaṁ kattā hoti.	8	
PA_mn_33:9.1	Kathañca, bhikkhave, bhikkhu na titthaṁ jānāti?	9	
PA_mn_33:9.2	Idha, bhikkhave, bhikkhu ye te bhikkhū bahussutā āgatāgamā dhammadharā vinayadharā mātikādharā, te kālena kālaṁ upasaṅkamitvā na paripucchati, na paripañhati:	9	
PA_mn_33:9.3	‘idaṁ, bhante, kathaṁ?	9	
PA_mn_33:9.4	Imassa ko attho’ti?	9	
PA_mn_33:9.5	Tassa te āyasmanto avivaṭañceva na vivaranti, anuttānīkatañca na uttānīkaronti, anekavihitesu ca kaṅkhāṭhānīyesu dhammesu kaṅkhaṁ na paṭivinodenti.	9	
PA_mn_33:9.6	Evaṁ kho, bhikkhave, bhikkhu na titthaṁ jānāti.	9	
PA_mn_33:10.1	Kathañca, bhikkhave, bhikkhu na pītaṁ jānāti?	10	
PA_mn_33:10.2	Idha, bhikkhave, bhikkhu tathāgatappavedite dhammavinaye desiyamāne na labhati atthavedaṁ, na labhati dhammavedaṁ, na labhati dhammūpasaṁhitaṁ pāmojjaṁ.	10	
PA_mn_33:10.3	Evaṁ kho, bhikkhave, bhikkhu na pītaṁ jānāti.	10	
PA_mn_33:11.1	Kathañca, bhikkhave, bhikkhu na vīthiṁ jānāti?	11	
PA_mn_33:11.2	Idha, bhikkhave, bhikkhu ariyaṁ aṭṭhaṅgikaṁ maggaṁ yathābhūtaṁ nappajānāti.	11	
PA_mn_33:11.3	Evaṁ kho, bhikkhave, bhikkhu na vīthiṁ jānāti.	11	
PA_mn_33:12.1	Kathañca, bhikkhave, bhikkhu na gocarakusalo hoti?	12	
PA_mn_33:12.2	Idha, bhikkhave, bhikkhu cattāro satipaṭṭhāne yathābhūtaṁ nappajānāti.	12	
PA_mn_33:12.3	Evaṁ kho, bhikkhave, bhikkhu na gocarakusalo hoti.	12	
PA_mn_33:13.1	Kathañca, bhikkhave, bhikkhu anavasesadohī hoti?	13	
PA_mn_33:13.2	Idha, bhikkhave, bhikkhuṁ saddhā gahapatikā abhihaṭṭhuṁ pavārenti cīvarapiṇḍapātasenāsanagilānappaccayabhesajjaparikkhārehi, tatra bhikkhu mattaṁ na jānāti paṭiggahaṇāya.	13	
PA_mn_33:13.3	Evaṁ kho, bhikkhave, bhikkhu anavasesadohī hoti.	13	
PA_mn_33:14.1	Kathañca, bhikkhave, bhikkhu ye te bhikkhū therā rattaññū cirapabbajitā saṅghapitaro saṅghapariṇāyakā te na atirekapūjāya pūjetā hoti?	14	
PA_mn_33:14.2	Idha, bhikkhave, bhikkhu ye te bhikkhū therā rattaññū cirapabbajitā saṅghapitaro saṅghapariṇāyakā, tesu na mettaṁ kāyakammaṁ paccupaṭṭhāpeti āvi ceva raho ca;	14	
PA_mn_33:14.3	na mettaṁ vacīkammaṁ paccupaṭṭhāpeti āvi ceva raho ca;	14	
PA_mn_33:14.4	na mettaṁ manokammaṁ paccupaṭṭhāpeti āvi ceva raho ca.	14	
PA_mn_33:14.5	Evaṁ kho, bhikkhave, bhikkhu ye te bhikkhū therā rattaññū cirapabbajitā saṅghapitaro saṅghapariṇāyakā te na atirekapūjāya pūjetā hoti.	14	
PA_mn_33:14.6	Imehi kho, bhikkhave, ekādasahi dhammehi samannāgato bhikkhu abhabbo imasmiṁ dhammavinaye vuddhiṁ virūḷhiṁ vepullaṁ āpajjituṁ.	14	
PA_mn_33:15.1	Ekādasahi, bhikkhave, aṅgehi samannāgato gopālako bhabbo gogaṇaṁ pariharituṁ phātiṁ kātuṁ.	15	
PA_mn_33:15.2	Katamehi ekādasahi?	15	
PA_mn_33:15.3_0	Idha, bhikkhave, gopālako rūpaññū hoti, lakkhaṇakusalo hoti, āsāṭikaṁ hāretā hoti,	15	
PA_mn_33:15.3_1	vaṇaṁ paṭicchādetā hoti, dhūmaṁ kattā hoti, titthaṁ jānāti, pītaṁ jānāti, vīthiṁ	15	
PA_mn_33:15.3_2	jānāti, gocarakusalo hoti, sāvasesadohī ca hoti. Ye te usabhā gopitaro gopariṇāyakā	15	
PA_mn_33:15.3_3	te atirekapūjāya pūjetā hoti.	15	
PA_mn_33:15.4	Imehi kho, bhikkhave, ekādasahi aṅgehi samannāgato gopālako bhabbo gogaṇaṁ pariharituṁ phātiṁ kātuṁ.	15	
PA_mn_33:16.1	Evameva kho, bhikkhave, ekādasahi dhammehi samannāgato bhikkhu bhabbo imasmiṁ dhammavinaye vuddhiṁ virūḷhiṁ vepullaṁ āpajjituṁ.	16	
PA_mn_33:16.2	Katamehi ekādasahi?	16	
PA_mn_33:16.3_0	Idha, bhikkhave, bhikkhu rūpaññū hoti, lakkhaṇakusalo hoti, āsāṭikaṁ hāretā hoti,	16	
PA_mn_33:16.3_1	vaṇaṁ paṭicchādetā hoti, dhūmaṁ kattā hoti, titthaṁ jānāti, pītaṁ jānāti, vīthiṁ	16	
PA_mn_33:16.3_2	jānāti, gocarakusalo hoti, sāvasesadohī ca hoti. Ye te bhikkhū therā rattaññū cirapabbajitā	16	
PA_mn_33:16.3_3	saṅghapitaro saṅghapariṇāyakā te atirekapūjāya pūjetā hoti.	16	
PA_mn_33:17.1	Kathañca, bhikkhave, bhikkhu rūpaññū hoti?	17	
PA_mn_33:17.2	Idha, bhikkhave, bhikkhu yaṁ kiñci rūpaṁ sabbaṁ rūpaṁ ‘cattāri mahābhūtāni, catunnañca mahābhūtānaṁ upādāyarūpan’ti yathābhūtaṁ pajānāti.	17	
PA_mn_33:17.3	Evaṁ kho, bhikkhave, bhikkhu rūpaññū hoti.	17	
PA_mn_33:18.1	Kathañca, bhikkhave, bhikkhu lakkhaṇakusalo hoti?	18	
PA_mn_33:18.2	Idha, bhikkhave, bhikkhu kammalakkhaṇo bālo, kammalakkhaṇo paṇḍitoti yathābhūtaṁ pajānāti.	18	
PA_mn_33:18.3	Evaṁ kho, bhikkhave, bhikkhu lakkhaṇakusalo hoti.	18	
PA_mn_33:19.1	Kathañca, bhikkhave, bhikkhu āsāṭikaṁ hāretā hoti?	19	
PA_mn_33:19.2_0	Idha, bhikkhave, bhikkhu uppannaṁ kāmavitakkaṁ nādhivāseti, pajahati vinodeti byantī	19	
PA_mn_33:19.2_1	karoti anabhāvaṁ gameti. Uppannaṁ byāpādavitakkaṁ …pe… uppannaṁ vihiṁsāvitakkaṁ …pe…	19	
PA_mn_33:19.2_2	uppannuppanne pāpake akusale dhamme nādhivāseti, pajahati vinodeti byantī karoti anabhāvaṁ gameti.	19	
PA_mn_33:19.3	Evaṁ kho, bhikkhave, bhikkhu āsāṭikaṁ hāretā hoti.	19	
PA_mn_33:20.1	Kathañca, bhikkhave, bhikkhu vaṇaṁ paṭicchādetā hoti?	20	
PA_mn_33:20.2	Idha, bhikkhave, bhikkhu cakkhunā rūpaṁ disvā na nimittaggāhī hoti nānubyañjanaggāhī.	20	
PA_mn_33:20.3_0	Yatvādhikaraṇamenaṁ cakkhundriyaṁ asaṁvutaṁ viharantaṁ abhijjhādomanassā pāpakā akusalā	20	
PA_mn_33:20.3_1	dhammā anvāssaveyyuṁ tassa saṁvarāya paṭipajjati, rakkhati cakkhundriyaṁ, cakkhundriye saṁvaraṁ āpajjati.	20	
PA_mn_33:20.4	Sotena saddaṁ sutvā …pe…	20	
PA_mn_33:20.5	ghānena gandhaṁ ghāyitvā …pe…	20	
PA_mn_33:20.6	jivhāya rasaṁ sāyitvā …pe…	20	
PA_mn_33:20.7	kāyena phoṭṭhabbaṁ phusitvā …pe…	20	
PA_mn_33:20.8	manasā dhammaṁ viññāya na nimittaggāhī hoti nānubyañjanaggāhī.	20	
PA_mn_33:20.9_0	Yatvādhikaraṇamenaṁ manindriyaṁ asaṁvutaṁ viharantaṁ abhijjhādomanassā pāpakā akusalā	20	
PA_mn_33:20.9_1	dhammā anvāssaveyyuṁ tassa saṁvarāya paṭipajjati, rakkhati manindriyaṁ, manindriye saṁvaraṁ āpajjati.	20	
PA_mn_33:20.10	Evaṁ kho, bhikkhave, bhikkhu vaṇaṁ paṭicchādetā hoti.	20	
PA_mn_33:21.1	Kathañca, bhikkhave, bhikkhu dhūmaṁ kattā hoti?	21	
PA_mn_33:21.2	Idha, bhikkhave, bhikkhu yathāsutaṁ yathāpariyattaṁ dhammaṁ vitthārena paresaṁ desetā hoti.	21	
PA_mn_33:21.3	Evaṁ kho, bhikkhave, bhikkhu dhūmaṁ kattā hoti.	21	
PA_mn_33:22.1	Kathañca, bhikkhave, bhikkhu titthaṁ jānāti?	22	
PA_mn_33:22.2	Idha, bhikkhave, bhikkhu ye te bhikkhū bahussutā āgatāgamā dhammadharā vinayadharā mātikādharā te kālena kālaṁ upasaṅkamitvā paripucchati, paripañhati:	22	
PA_mn_33:22.3	‘idaṁ, bhante, kathaṁ?	22	
PA_mn_33:22.4	Imassa ko attho’ti?	22	
PA_mn_33:22.5	Tassa te āyasmanto avivaṭañceva vivaranti, anuttānīkatañca uttānīkaronti, anekavihitesu ca kaṅkhāṭhānīyesu dhammesu kaṅkhaṁ paṭivinodenti.	22	
PA_mn_33:22.6	Evaṁ kho, bhikkhave, bhikkhu titthaṁ jānāti.	22	
PA_mn_33:23.1	Kathañca bhikkhave, bhikkhu pītaṁ jānāti?	23	
PA_mn_33:23.2	Idha, bhikkhave, bhikkhu tathāgatappavedite dhammavinaye desiyamāne labhati atthavedaṁ, labhati dhammavedaṁ, labhati dhammūpasaṁhitaṁ pāmojjaṁ.	23	
PA_mn_33:23.3	Evaṁ kho, bhikkhave, bhikkhu pītaṁ jānāti.	23	
PA_mn_33:24.1	Kathañca, bhikkhave, bhikkhu vīthiṁ jānāti?	24	
PA_mn_33:24.2	Idha, bhikkhave, bhikkhu ariyaṁ aṭṭhaṅgikaṁ maggaṁ yathābhūtaṁ pajānāti.	24	
PA_mn_33:24.3	Evaṁ kho, bhikkhave, bhikkhu vīthiṁ jānāti.	24	
PA_mn_33:25.1	Kathañca, bhikkhave, bhikkhu gocarakusalo hoti?	25	
PA_mn_33:25.2	Idha, bhikkhave, bhikkhu cattāro satipaṭṭhāne yathābhūtaṁ pajānāti.	25	
PA_mn_33:25.3	Evaṁ kho, bhikkhave, bhikkhu gocarakusalo hoti.	25	
PA_mn_33:26.1	Kathañca, bhikkhave, bhikkhu sāvasesadohī hoti?	26	
PA_mn_33:26.2	Idha, bhikkhave, bhikkhuṁ saddhā gahapatikā abhihaṭṭhuṁ pavārenti cīvarapiṇḍapātasenāsanagilānappaccayabhesajjaparikkhārehi.	26	
PA_mn_33:26.3	Tatra bhikkhu mattaṁ jānāti paṭiggahaṇāya.	26	
PA_mn_33:26.4	Evaṁ kho, bhikkhave, bhikkhu sāvasesadohī hoti.	26	
PA_mn_33:27.1	Kathañca, bhikkhave, bhikkhu ye te bhikkhū therā rattaññū cirapabbajitā saṅghapitaro saṅghapariṇāyakā, te atirekapūjāya pūjetā hoti?	27	
PA_mn_33:27.2	Idha, bhikkhave, bhikkhu ye te bhikkhū therā rattaññū cirapabbajitā saṅghapitaro saṅghapariṇāyakā tesu mettaṁ kāyakammaṁ paccupaṭṭhāpeti āvi ceva raho ca;	27	
PA_mn_33:27.3	mettaṁ vacīkammaṁ paccupaṭṭhāpeti āvi ceva raho ca;	27	
PA_mn_33:27.4	mettaṁ manokammaṁ paccupaṭṭhāpeti āvi ceva raho ca.	27	
PA_mn_33:27.5	Evaṁ kho, bhikkhave, bhikkhu ye te bhikkhū therā rattaññū cirapabbajitā saṅghapitaro saṅghapariṇāyakā te atirekapūjāya pūjetā hoti.	27	
PA_mn_33:27.6	Imehi kho, bhikkhave, ekādasahi dhammehi samannāgato bhikkhu bhabbo imasmiṁ dhammavinaye vuddhiṁ virūḷhiṁ vepullaṁ āpajjitun”ti.	27	
PA_mn_33:27.7	Idamavoca bhagavā.	27	
PA_mn_33:27.8	Attamanā te bhikkhū bhagavato bhāsitaṁ abhinandunti.	27	
PA_mn_33:27.9	Mahāgopālakasuttaṁ niṭṭhitaṁ tatiyaṁ.	27	
