segmentnr	original	folio	analyzed
PA_ps_3.6:0.1	Paṭisambhidāmagga	0	
PA_ps_3.6:0.2	3 Paññāvagga	0	
PA_ps_3.6:0.3	3.6. Pāṭihāriyakathā	0	
PA_ps_3.6:1.1	“Tīṇimāni, bhikkhave, pāṭihāriyāni.	1	
PA_ps_3.6:1.2	Katamāni tīṇi?	1	
PA_ps_3.6:1.3	Iddhipāṭihāriyaṁ, ādesanāpāṭihāriyaṁ, anusāsanīpāṭihāriyaṁ.	1	
PA_ps_3.6:2.1	Katamañca, bhikkhave, iddhipāṭihāriyaṁ?	2	
PA_ps_3.6:2.2	Idha, bhikkhave, ekacco anekavihitaṁ iddhividhaṁ paccanubhoti—	2	
PA_ps_3.6:2.3	ekopi hutvā bahudhā hoti, bahudhāpi hutvā eko hoti;	2	
PA_ps_3.6:2.4	āvibhāvaṁ tirobhāvaṁ …pe…	2	
PA_ps_3.6:2.5	yāva brahmalokāpi kāyena vasaṁ vatteti.	2	
PA_ps_3.6:2.6	Idaṁ vuccati, bhikkhave, iddhipāṭihāriyaṁ.	2	
PA_ps_3.6:3.1	Katamañca, bhikkhave, ādesanāpāṭihāriyaṁ?	3	
PA_ps_3.6:3.2	Idha, bhikkhave, ekacco nimittena ādisati—	3	
PA_ps_3.6:3.3	‘evampi te mano, itthampi te mano, itipi te cittan’ti.	3	
PA_ps_3.6:3.4	So bahuñcepi ādisati, tatheva taṁ hoti, no aññathā.	3	
PA_ps_3.6:3.5	Idha pana, bhikkhave, ekacco na heva kho nimittena ādisati, api ca kho manussānaṁ vā amanussānaṁ vā devatānaṁ vā saddaṁ sutvā ādisati—	3	
PA_ps_3.6:3.6	‘evampi te mano, itthampi te mano, itipi te cittan’ti.	3	
PA_ps_3.6:3.7	So bahuñcepi ādisati, tatheva taṁ hoti, no aññathā.	3	
PA_ps_3.6:3.8_0	Idha pana, bhikkhave, ekacco na heva kho nimittena ādisati, napi manussānaṁ vā amanussānaṁ	3	
PA_ps_3.6:3.8_1	vā devatānaṁ vā saddaṁ sutvā ādisati, api ca kho vitakkayato vicārayato vitakkavipphārasaddaṁ sutvā ādisati—	3	
PA_ps_3.6:3.9	‘evampi te mano, itthampi te mano, itipi te cittan’ti.	3	
PA_ps_3.6:3.10	So bahuñcepi ādisati, tatheva taṁ hoti, no aññathā.	3	
PA_ps_3.6:3.11_0	Idha pana, bhikkhave, ekacco na heva kho nimittena ādisati, napi manussānaṁ vā amanussānaṁ	3	
PA_ps_3.6:3.11_1	vā devatānaṁ vā saddaṁ sutvā ādisati, napi vitakkayato vicārayato vitakkavipphārasaddaṁ	3	
PA_ps_3.6:3.11_2	sutvā ādisati, api ca kho avitakkaṁ avicāraṁ samādhiṁ samāpannassa cetasā ceto paricca pajānāti—	3	
PA_ps_3.6:3.12	‘yathā imassa bhoto manosaṅkhārā paṇihitā imassa cittassa anantarā amukaṁ nāma vitakkaṁ vitakkayissatī’ti.	3	
PA_ps_3.6:3.13	So bahuñcepi ādisati, tatheva taṁ hoti, no aññathā.	3	
PA_ps_3.6:3.14	Idaṁ vuccati, bhikkhave, ādesanāpāṭihāriyaṁ.	3	
PA_ps_3.6:4.1	Katamañca, bhikkhave, anusāsanīpāṭihāriyaṁ?	4	
PA_ps_3.6:4.2	Idha, bhikkhave, ekacco evamanusāsati—	4	
PA_ps_3.6:4.3	‘evaṁ vitakketha, mā evaṁ vitakkayittha.	4	
PA_ps_3.6:4.4	Evaṁ manasi karotha, mā evaṁ manasākattha.	4	
PA_ps_3.6:4.5	Idaṁ pajahatha, idaṁ upasampajja viharathā’ti.	4	
PA_ps_3.6:4.6	Idaṁ vuccati, bhikkhave, anusāsanīpāṭihāriyaṁ.	4	
PA_ps_3.6:4.7	Imāni kho, bhikkhave, tīṇi pāṭihāriyāni”.	4	
PA_ps_3.6:5.1	Nekkhammaṁ ijjhatīti—iddhi.	5	
PA_ps_3.6:5.2	Kāmacchandaṁ paṭiharatīti—pāṭihāriyaṁ.	5	
PA_ps_3.6:5.3	Ye tena nekkhammena samannāgatā, sabbe te visuddhacittā anāvilasaṅkappāti—	5	
PA_ps_3.6:5.4	ādesanāpāṭihāriyaṁ.	5	
PA_ps_3.6:5.5	“Taṁ kho pana nekkhammaṁ evaṁ āsevitabbaṁ, evaṁ bhāvetabbaṁ, evaṁ bahulīkātabbaṁ, evaṁ tadanudhammatā sati upaṭṭhāpetabbā”ti—	5	
PA_ps_3.6:5.6	anusāsanīpāṭihāriyaṁ.	5	
PA_ps_3.6:6.1	Abyāpādo ijjhatīti—iddhi.	6	
PA_ps_3.6:6.2	Byāpādaṁ paṭiharatīti—pāṭihāriyaṁ.	6	
PA_ps_3.6:6.3	Ye tena abyāpādena samannāgatā, sabbe te visuddhacittā anāvilasaṅkappāti—	6	
PA_ps_3.6:6.4	ādesanāpāṭihāriyaṁ.	6	
PA_ps_3.6:6.5	“So kho pana abyāpādo evaṁ āsevitabbo, evaṁ bhāvetabbo, evaṁ bahulīkātabbo, evaṁ tadanudhammatā sati upaṭṭhāpetabbā”ti—	6	
PA_ps_3.6:6.6	anusāsanīpāṭihāriyaṁ.	6	
PA_ps_3.6:7.1	Ālokasaññā ijjhatīti—iddhi.	7	
PA_ps_3.6:7.2	Thinamiddhaṁ paṭiharatīti—pāṭihāriyaṁ.	7	
PA_ps_3.6:7.3	Ye tāya ālokasaññāya samannāgatā, sabbe te visuddhacittā anāvilasaṅkappāti—	7	
PA_ps_3.6:7.4	ādesanāpāṭihāriyaṁ.	7	
PA_ps_3.6:7.5	“Sā kho pana ālokasaññā evaṁ āsevitabbā, evaṁ bhāvetabbā, evaṁ bahulīkātabbā, evaṁ tadanudhammatā sati upaṭṭhāpetabbā”ti—	7	
PA_ps_3.6:7.6	anusāsanīpāṭihāriyaṁ.	7	
PA_ps_3.6:8.1	Avikkhepo ijjhatīti—iddhi.	8	
PA_ps_3.6:8.2	Uddhaccaṁ paṭiharatīti—pāṭihāriyaṁ.	8	
PA_ps_3.6:8.3	Ye tena avikkhepena samannāgatā, sabbe te visuddhacittā anāvilasaṅkappāti—	8	
PA_ps_3.6:8.4	ādesanāpāṭihāriyaṁ.	8	
PA_ps_3.6:8.5	“So kho pana avikkhepo evaṁ āsevitabbo, evaṁ bhāvetabbo, evaṁ bahulīkātabbo, evaṁ tadanudhammatā sati upaṭṭhāpetabbā”ti—	8	
PA_ps_3.6:8.6	anusāsanīpāṭihāriyaṁ.	8	
PA_ps_3.6:9.1	Dhammavavatthānaṁ ijjhatīti—iddhi.	9	
PA_ps_3.6:9.2	Vicikicchaṁ paṭiharatīti—pāṭihāriyaṁ.	9	
PA_ps_3.6:9.3	Ye tena dhammavavatthānena samannāgatā, sabbe te visuddhacittā anāvilasaṅkappāti—	9	
PA_ps_3.6:9.4	ādesanāpāṭihāriyaṁ.	9	
PA_ps_3.6:9.5	“Taṁ kho pana dhammavavatthānaṁ evaṁ āsevitabbaṁ, evaṁ bhāvetabbaṁ, evaṁ bahulīkātabbaṁ, evaṁ tadanudhammatā, sati upaṭṭhāpetabbā”ti—	9	
PA_ps_3.6:9.6	anusāsanīpāṭihāriyaṁ.	9	
PA_ps_3.6:10.1	Ñāṇaṁ ijjhatīti—iddhi.	10	
PA_ps_3.6:10.2	Avijjaṁ paṭiharatīti—pāṭihāriyaṁ.	10	
PA_ps_3.6:10.3	Ye tena ñāṇena samannāgatā, sabbe te visuddhacittā anāvilasaṅkappāti—	10	
PA_ps_3.6:10.4	ādesanāpāṭihāriyaṁ.	10	
PA_ps_3.6:10.5	“Taṁ kho pana ñāṇaṁ evaṁ āsevitabbaṁ, evaṁ bhāvetabbaṁ, evaṁ bahulīkātabbaṁ, evaṁ tadanudhammatā sati upaṭṭhāpetabbā”ti—	10	
PA_ps_3.6:10.6	anusāsanīpāṭihāriyaṁ.	10	
PA_ps_3.6:11.1	Pāmojjaṁ ijjhatīti—iddhi.	11	
PA_ps_3.6:11.2	Aratiṁ paṭiharatīti—pāṭihāriyaṁ.	11	
PA_ps_3.6:11.3	Ye tena pāmojjena samannāgatā, sabbe te visuddhacittā anāvilasaṅkappāti—	11	
PA_ps_3.6:11.4	ādesanāpāṭihāriyaṁ.	11	
PA_ps_3.6:11.5	“Taṁ kho pana pāmojjaṁ evaṁ āsevitabbaṁ, evaṁ bhāvetabbaṁ, evaṁ bahulīkātabbaṁ, evaṁ tadanudhammatā sati upaṭṭhāpetabbā”ti—	11	
PA_ps_3.6:11.6	anusāsanīpāṭihāriyaṁ …pe….	11	
PA_ps_3.6:12.1	Paṭhamaṁ jhānaṁ ijjhatīti—iddhi.	12	
PA_ps_3.6:12.2	Nīvaraṇe paṭiharatīti—pāṭihāriyaṁ.	12	
PA_ps_3.6:12.3	Ye tena paṭhamena jhānena samannāgatā, sabbe te visuddhacittā anāvilasaṅkappāti—	12	
PA_ps_3.6:12.4	ādesanāpāṭihāriyaṁ.	12	
PA_ps_3.6:12.5	“Taṁ kho pana paṭhamaṁ jhānaṁ evaṁ āsevitabbaṁ, evaṁ bhāvetabbaṁ, evaṁ bahulīkātabbaṁ, evaṁ tadanudhammatā sati upaṭṭhāpetabbā”ti—	12	
PA_ps_3.6:12.6	anusāsanīpāṭihāriyaṁ …pe….	12	
PA_ps_3.6:13.1	Arahattamaggo ijjhatīti—iddhi.	13	
PA_ps_3.6:13.2	Sabbakilese paṭiharatīti—pāṭihāriyaṁ.	13	
PA_ps_3.6:13.3	Ye tena arahattamaggena samannāgatā, sabbe te visuddhacittā anāvilasaṅkappāti—	13	
PA_ps_3.6:13.4	ādesanāpāṭihāriyaṁ.	13	
PA_ps_3.6:13.5	“So kho pana arahattamaggo evaṁ āsevitabbo, evaṁ bhāvetabbo, evaṁ bahulīkātabbo, evaṁ tadanudhammatā sati upaṭṭhāpetabbā”ti—	13	
PA_ps_3.6:13.6	anusāsanīpāṭihāriyaṁ.	13	
PA_ps_3.6:14.1	Nekkhammaṁ ijjhatīti—iddhi.	14	
PA_ps_3.6:14.2	Kāmacchandaṁ paṭiharatīti—pāṭihāriyaṁ.	14	
PA_ps_3.6:14.3	Yā ca iddhi yañca pāṭihāriyaṁ, idaṁ vuccati iddhipāṭihāriyaṁ.	14	
PA_ps_3.6:14.4	Abyāpādo ijjhatīti—iddhi.	14	
PA_ps_3.6:14.5	Byāpādaṁ paṭiharatīti—pāṭihāriyaṁ.	14	
PA_ps_3.6:14.6	Yā ca iddhi yañca pāṭihāriyaṁ, idaṁ vuccati iddhipāṭihāriyaṁ.	14	
PA_ps_3.6:14.7	Ālokasaññā ijjhatīti—iddhi.	14	
PA_ps_3.6:14.8	Thinamiddhaṁ paṭiharatīti—pāṭihāriyaṁ …pe…	14	
PA_ps_3.6:14.9	arahattamaggo ijjhatīti—iddhi.	14	
PA_ps_3.6:14.10	Sabbakilese paṭiharatīti—pāṭihāriyaṁ.	14	
PA_ps_3.6:14.11	Yā ca iddhi yañca pāṭihāriyaṁ, idaṁ vuccati iddhipāṭihāriyanti.	14	
PA_ps_3.6:14.12	Pāṭihāriyakathā niṭṭhitā.	14	
