segmentnr	original	folio	analyzed
PA_pv_39:0.1	Petavatthu	0	
PA_pv_39:0.2	Mahāvagga	0	
PA_pv_39:0.3	4. Revatīpetavatthu	0	
PA_pv_39:1.1	“Uṭṭhehi revate supāpadhamme,	1	
PA_pv_39:1.2	Apārutadvāre adānasīle;	1	
PA_pv_39:1.3	Nessāma taṁ yattha thunanti duggatā,	1	
PA_pv_39:1.4	Samappitā nerayikā dukhenā”ti.	1	
PA_pv_39:2.1	Icceva vatvāna yamassa dūtā,	2	
PA_pv_39:2.2	Te dve yakkhā lohitakkhā brahantā;	2	
PA_pv_39:2.3	Paccekabāhāsu gahetvā revataṁ,	2	
PA_pv_39:2.4	Pakkāmayuṁ devagaṇassa santike.	2	
PA_pv_39:3.1	“Ādiccavaṇṇaṁ ruciraṁ pabhassaraṁ,	3	
PA_pv_39:3.2	Byamhaṁ subhaṁ kañcanajālachannaṁ;	3	
PA_pv_39:3.3	Kassetamākiṇṇajanaṁ vimānaṁ,	3	
PA_pv_39:3.4	Suriyassa raṁsīriva jotamānaṁ.	3	
PA_pv_39:4.1	Nārīgaṇā candanasāralittā,	4	
PA_pv_39:4.2	Ubhato vimānaṁ upasobhayanti;	4	
PA_pv_39:4.3	Taṁ dissati suriyasamānavaṇṇaṁ,	4	
PA_pv_39:4.4	Ko modati saggapatto vimāne”ti.	4	
PA_pv_39:5.1	“Bārāṇasiyaṁ nandiyo nāmāsi,	5	
PA_pv_39:5.2	Upāsako amaccharī dānapati vadaññū;	5	
PA_pv_39:5.3	Tassetamākiṇṇajanaṁ vimānaṁ,	5	
PA_pv_39:5.4	Suriyassa raṁsīriva jotamānaṁ.	5	
PA_pv_39:6.1	Nārīgaṇā candanasāralittā,	6	
PA_pv_39:6.2	Ubhato vimānaṁ upasobhayanti;	6	
PA_pv_39:6.3	Taṁ dissati suriyasamānavaṇṇaṁ,	6	
PA_pv_39:6.4	So modati saggapatto vimāne”ti.	6	
PA_pv_39:7.1	“Nandiyassāhaṁ bhariyā,	7	
PA_pv_39:7.2	Agārinī sabbakulassa issarā;	7	
PA_pv_39:7.3	Bhattu vimāne ramissāmi dānahaṁ,	7	
PA_pv_39:7.4	Na patthaye nirayadassanāyā”ti.	7	
PA_pv_39:8.1	“Eso te nirayo supāpadhamme,	8	
PA_pv_39:8.2	Puññaṁ tayā akataṁ jīvaloke;	8	
PA_pv_39:8.3	Na hi maccharī rosako pāpadhammo,	8	
PA_pv_39:8.4	Saggūpagānaṁ labhati sahabyatan”ti.	8	
PA_pv_39:9.1	“Kiṁ nu gūthañca muttañca,	9	
PA_pv_39:9.2	asucī paṭidissati;	9	
PA_pv_39:9.3	Duggandhaṁ kimidaṁ mīḷhaṁ,	9	
PA_pv_39:9.4	kimetaṁ upavāyatī”ti.	9	
PA_pv_39:10.1	“Esa saṁsavako nāma,	10	
PA_pv_39:10.2	gambhīro sataporiso;	10	
PA_pv_39:10.3	Yattha vassasahassāni,	10	
PA_pv_39:10.4	tuvaṁ paccasi revate”ti.	10	
PA_pv_39:11.1	“Kiṁ nu kāyena vācāya,	11	
PA_pv_39:11.2	manasā dukkaṭaṁ kataṁ;	11	
PA_pv_39:11.3	Kena saṁsavako laddho,	11	
PA_pv_39:11.4	gambhīro sataporiso”ti.	11	
PA_pv_39:12.1	“Samaṇe brāhmaṇe cāpi,	12	
PA_pv_39:12.2	aññe vāpi vanibbake;	12	
PA_pv_39:12.3	Musāvādena vañcesi,	12	
PA_pv_39:12.4	taṁ pāpaṁ pakataṁ tayā.	12	
PA_pv_39:13.1	Tena saṁsavako laddho,	13	
PA_pv_39:13.2	gambhīro sataporiso;	13	
PA_pv_39:13.3	Tattha vassasahassāni,	13	
PA_pv_39:13.4	tuvaṁ paccasi revate.	13	
PA_pv_39:14.1	Hatthepi chindanti athopi pāde,	14	
PA_pv_39:14.2	Kaṇṇepi chindanti athopi nāsaṁ;	14	
PA_pv_39:14.3	Athopi kākoḷagaṇā samecca,	14	
PA_pv_39:14.4	Saṅgamma khādanti viphandamānan”ti.	14	
PA_pv_39:15.1	“Sādhu kho maṁ paṭinetha,	15	
PA_pv_39:15.2	kāhāmi kusalaṁ bahuṁ;	15	
PA_pv_39:15.3	Dānena samacariyāya,	15	
PA_pv_39:15.4	saṁyamena damena ca;	15	
PA_pv_39:15.5	Yaṁ katvā sukhitā honti,	15	
PA_pv_39:15.6	na ca pacchānutappare”ti.	15	
PA_pv_39:16.1	“Pure tuvaṁ pamajjitvā,	16	
PA_pv_39:16.2	idāni paridevasi;	16	
PA_pv_39:16.3	Sayaṁ katānaṁ kammānaṁ,	16	
PA_pv_39:16.4	vipākaṁ anubhossasī”ti.	16	
PA_pv_39:17.1	“Ko devalokato manussalokaṁ,	17	
PA_pv_39:17.2	Gantvāna puṭṭho me evaṁ vadeyya;	17	
PA_pv_39:17.3	‘Nikkhittadaṇḍesu dadātha dānaṁ,	17	
PA_pv_39:17.4	Acchādanaṁ seyya mathannapānaṁ;	17	
PA_pv_39:17.5	Na hi maccharī rosako pāpadhammo,	17	
PA_pv_39:17.6	Saggūpagānaṁ labhati sahabyataṁ’.	17	
PA_pv_39:18.1	Sāhaṁ nūna ito gantvā,	18	
PA_pv_39:18.2	yoniṁ laddhāna mānusiṁ;	18	
PA_pv_39:18.3	Vadaññū sīlasampannā,	18	
PA_pv_39:18.4	kāhāmi kusalaṁ bahuṁ;	18	
PA_pv_39:18.5	Dānena samacariyāya,	18	
PA_pv_39:18.6	saṁyamena damena ca.	18	
PA_pv_39:19.1	Ārāmāni ca ropissaṁ,	19	
PA_pv_39:19.2	dugge saṅkamanāni ca;	19	
PA_pv_39:19.3	Papañca udapānañca,	19	
PA_pv_39:19.4	vippasannena cetasā.	19	
PA_pv_39:20.1	Cātuddasiṁ pañcadasiṁ,	20	
PA_pv_39:20.2	yā ca pakkhassa aṭṭhamī;	20	
PA_pv_39:20.3	Pāṭihāriyapakkhañca,	20	
PA_pv_39:20.4	aṭṭhaṅgasusamāgataṁ.	20	
PA_pv_39:21.1	Uposathaṁ upavasissaṁ,	21	
PA_pv_39:21.2	sadā sīlesu saṁvutā;	21	
PA_pv_39:21.3	Na ca dāne pamajjissaṁ,	21	
PA_pv_39:21.4	sāmaṁ diṭṭhamidaṁ mayā”ti.	21	
PA_pv_39:22.1	Iccevaṁ vippalapantiṁ,	22	
PA_pv_39:22.2	phandamānaṁ tato tato;	22	
PA_pv_39:22.3	Khipiṁsu niraye ghore,	22	
PA_pv_39:22.4	uddhampādaṁ avaṁsiraṁ.	22	
PA_pv_39:23.1	“Ahaṁ pure maccharinī ahosiṁ,	23	
PA_pv_39:23.2	Paribhāsikā samaṇabrāhmaṇānaṁ;	23	
PA_pv_39:23.3	Vitathena ca sāmikaṁ vañcayitvā,	23	
PA_pv_39:23.4	Paccāmahaṁ niraye ghorarūpe”ti.	23	
PA_pv_39:24.1	Revatīpetavatthu catutthaṁ.	24	
