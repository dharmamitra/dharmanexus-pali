segmentnr	original	folio	analyzed
PA_sn_21:1.0.1	Saṁyutta Nikāya 21.1	1	
PA_sn_21:1.0.2	1. Bhikkhuvagga	1	
PA_sn_21:1.0.3	Kolitasutta	1	
PA_sn_21:1.1.1	Evaṁ me sutaṁ—	1	
PA_sn_21:1.1.2	ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme.	1	
PA_sn_21:1.1.3	Tatra kho āyasmā mahāmoggallāno bhikkhū āmantesi:	1	
PA_sn_21:1.1.4	“āvuso bhikkhave”ti.	1	
PA_sn_21:1.1.5	“Āvuso”ti kho te bhikkhū āyasmato mahāmoggallānassa paccassosuṁ.	1	
PA_sn_21:1.2.1	Āyasmā mahāmoggallāno etadavoca:	1	
PA_sn_21:1.2.2	“idha mayhaṁ, āvuso, rahogatassa paṭisallīnassa evaṁ cetaso parivitakko udapādi:	1	
PA_sn_21:1.2.3	‘ariyo tuṇhībhāvo, ariyo tuṇhībhāvoti vuccati.	1	
PA_sn_21:1.2.4	Katamo nu kho ariyo tuṇhībhāvo’ti?	1	
PA_sn_21:1.2.5	Tassa mayhaṁ āvuso, etadahosi:	1	
PA_sn_21:1.2.6	‘idha bhikkhu vitakkavicārānaṁ vūpasamā ajjhattaṁ sampasādanaṁ cetaso ekodibhāvaṁ avitakkaṁ avicāraṁ samādhijaṁ pītisukhaṁ dutiyaṁ jhānaṁ upasampajja viharati.	1	
PA_sn_21:1.2.7	Ayaṁ vuccati ariyo tuṇhībhāvo’ti.	1	
PA_sn_21:1.2.8	So khvāhaṁ, āvuso, vitakkavicārānaṁ vūpasamā ajjhattaṁ sampasādanaṁ cetaso ekodibhāvaṁ avitakkaṁ avicāraṁ samādhijaṁ pītisukhaṁ dutiyaṁ jhānaṁ upasampajja vihariṁ.	1	
PA_sn_21:1.2.9	Tassa mayhaṁ, āvuso, iminā vihārena viharato vitakkasahagatā saññā manasikārā samudācaranti.	1	
PA_sn_21:1.3.1	Atha kho maṁ, āvuso, bhagavā iddhiyā upasaṅkamitvā etadavoca:	1	
PA_sn_21:1.3.2_0	‘moggallāna moggallāna, mā, brāhmaṇa, ariyaṁ tuṇhībhāvaṁ pamādo, ariye tuṇhībhāve	1	
PA_sn_21:1.3.2_1	cittaṁ saṇṭhapehi, ariye tuṇhībhāve cittaṁ ekodibhāvaṁ karohi, ariye tuṇhībhāve cittaṁ samādahā’ti.	1	
PA_sn_21:1.3.3_0	So khvāhaṁ, āvuso, aparena samayena vitakkavicārānaṁ vūpasamā ajjhattaṁ sampasādanaṁ	1	
PA_sn_21:1.3.3_1	cetaso ekodibhāvaṁ avitakkaṁ avicāraṁ samādhijaṁ pītisukhaṁ dutiyaṁ jhānaṁ upasampajja viharāmi.	1	
PA_sn_21:1.3.4	Yañhi taṁ, āvuso, sammā vadamāno vadeyya:	1	
PA_sn_21:1.3.5	‘satthārā anuggahito sāvako mahābhiññataṁ patto’ti, mamaṁ taṁ sammā vadamāno vadeyya:	1	
PA_sn_21:1.3.6	‘satthārā anuggahito sāvako mahābhiññataṁ patto’”ti.	1	
PA_sn_21:1.3.7	Paṭhamaṁ.	1	
PA_sn_21:2.0.1	Saṁyutta Nikāya 21.2	2	
PA_sn_21:2.0.2	1. Bhikkhuvagga	2	
PA_sn_21:2.0.3	Upatissasutta	2	
PA_sn_21:2.1.1	Sāvatthinidānaṁ.	2	
PA_sn_21:2.1.2	Tatra kho āyasmā sāriputto bhikkhū āmantesi:	2	
PA_sn_21:2.1.3	“āvuso bhikkhave”ti.	2	
PA_sn_21:2.1.4	“Āvuso”ti kho te bhikkhū āyasmato sāriputtassa paccassosuṁ.	2	
PA_sn_21:2.1.5	Āyasmā sāriputto etadavoca:	2	
PA_sn_21:2.2.1	“Idha mayhaṁ, āvuso, rahogatassa paṭisallīnassa evaṁ cetaso parivitakko udapādi:	2	
PA_sn_21:2.2.2	‘atthi nu kho taṁ kiñci lokasmiṁ yassa me vipariṇāmaññathābhāvā uppajjeyyuṁ sokaparidevadukkhadomanassupāyāsā’ti?	2	
PA_sn_21:2.2.3	Tassa mayhaṁ, āvuso, etadahosi:	2	
PA_sn_21:2.2.4	‘natthi kho taṁ kiñci lokasmiṁ yassa me vipariṇāmaññathābhāvā uppajjeyyuṁ sokaparidevadukkhadomanassupāyāsā’”ti.	2	
PA_sn_21:2.3.1	Evaṁ vutte, āyasmā ānando āyasmantaṁ sāriputtaṁ etadavoca:	2	
PA_sn_21:2.3.2	“satthupi kho te, āvuso sāriputta, vipariṇāmaññathābhāvā nuppajjeyyuṁ sokaparidevadukkhadomanassupāyāsā”ti?	2	
PA_sn_21:2.3.3	“Satthupi kho me, āvuso, vipariṇāmaññathābhāvā nuppajjeyyuṁ sokaparidevadukkhadomanassupāyāsā, api ca me evamassa:	2	
PA_sn_21:2.3.4	‘mahesakkho vata bho satthā antarahito mahiddhiko mahānubhāvo.	2	
PA_sn_21:2.3.5	Sace hi bhagavā ciraṁ dīghamaddhānaṁ tiṭṭheyya tadassa bahujanahitāya bahujanasukhāya lokānukampāya atthāya hitāya sukhāya devamanussānan’ti.	2	
PA_sn_21:2.3.6	Tathā hi panāyasmato sāriputtassa dīgharattaṁ ahaṅkāramamaṅkāramānānusayā susamūhatā.	2	
PA_sn_21:2.3.7	Tasmā āyasmato sāriputtassa satthupi vipariṇāmaññathābhāvā nuppajjeyyuṁ sokaparidevadukkhadomanassupāyāsā”ti.	2	
PA_sn_21:2.3.8	Dutiyaṁ.	2	
PA_sn_21:3.0.1	Saṁyutta Nikāya 21.3	3	
PA_sn_21:3.0.2	1. Bhikkhuvagga	3	
PA_sn_21:3.0.3	Ghaṭasutta	3	
PA_sn_21:3.1.1	Evaṁ me sutaṁ—	3	
PA_sn_21:3.1.2	ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme.	3	
PA_sn_21:3.1.3	Tena kho pana samayena āyasmā ca sāriputto āyasmā ca mahāmoggallāno rājagahe viharanti veḷuvane kalandakanivāpe ekavihāre.	3	
PA_sn_21:3.1.4	Atha kho āyasmā sāriputto sāyanhasamayaṁ paṭisallānā vuṭṭhito yenāyasmā mahāmoggallāno tenupasaṅkami; upasaṅkamitvā āyasmatā mahāmoggallānena saddhiṁ sammodi.	3	
PA_sn_21:3.1.5	Sammodanīyaṁ kathaṁ sāraṇīyaṁ vītisāretvā ekamantaṁ nisīdi. Ekamantaṁ nisinno kho āyasmā sāriputto āyasmantaṁ mahāmoggallānaṁ etadavoca:	3	
PA_sn_21:3.2.1	“Vippasannāni kho te, āvuso moggallāna, indriyāni;	3	
PA_sn_21:3.2.2	parisuddho mukhavaṇṇo pariyodāto santena nūnāyasmā mahāmoggallāno ajja vihārena vihāsī”ti.	3	
PA_sn_21:3.2.3	“Oḷārikena khvāhaṁ, āvuso, ajja vihārena vihāsiṁ.	3	
PA_sn_21:3.2.4	Api ca me ahosi dhammī kathā”ti.	3	
PA_sn_21:3.2.5	“Kena saddhiṁ panāyasmato mahāmoggallānassa ahosi dhammī kathā”ti?	3	
PA_sn_21:3.2.6	“Bhagavatā kho me, āvuso, saddhiṁ ahosi dhammī kathā”ti.	3	
PA_sn_21:3.2.7	“Dūre kho, āvuso, bhagavā etarahi sāvatthiyaṁ viharati jetavane anāthapiṇḍikassa ārāme.	3	
PA_sn_21:3.2.8	Kiṁ nu kho āyasmā mahāmoggallāno bhagavantaṁ iddhiyā upasaṅkami;	3	
PA_sn_21:3.2.9	udāhu bhagavā āyasmantaṁ mahāmoggallānaṁ iddhiyā upasaṅkamī”ti?	3	
PA_sn_21:3.2.10	“Na khvāhaṁ, āvuso, bhagavantaṁ iddhiyā upasaṅkamiṁ;	3	
PA_sn_21:3.2.11	napi maṁ bhagavā iddhiyā upasaṅkami.	3	
PA_sn_21:3.2.12	Api ca me yāvatā bhagavā ettāvatā dibbacakkhu visujjhi dibbā ca sotadhātu.	3	
PA_sn_21:3.2.13	Bhagavatopi yāvatāhaṁ ettāvatā dibbacakkhu visujjhi dibbā ca sotadhātū”ti.	3	
PA_sn_21:3.2.14	“Yathākathaṁ panāyasmato mahāmoggallānassa bhagavatā saddhiṁ ahosi dhammī kathā”ti?	3	
PA_sn_21:3.3.1	“Idhāhaṁ, āvuso, bhagavantaṁ etadavocaṁ:	3	
PA_sn_21:3.3.2	‘āraddhavīriyo āraddhavīriyoti, bhante, vuccati.	3	
PA_sn_21:3.3.3	Kittāvatā nu kho, bhante, āraddhavīriyo hotī’ti?	3	
PA_sn_21:3.3.4	Evaṁ vutte, maṁ, āvuso, bhagavā etadavoca:	3	
PA_sn_21:3.3.5	‘idha, moggallāna, bhikkhu āraddhavīriyo viharati—	3	
PA_sn_21:3.3.6_0	kāmaṁ taco ca nhāru ca aṭṭhi ca avasissatu, sarīre upassussatu maṁsalohitaṁ, yaṁ	3	
PA_sn_21:3.3.6_1	taṁ purisathāmena purisavīriyena purisaparakkamena pattabbaṁ na taṁ apāpuṇitvā vīriyassa	3	
PA_sn_21:3.3.6_2	saṇṭhānaṁ bhavissatīti.	3	
PA_sn_21:3.3.7	Evaṁ kho, moggallāna, āraddhavīriyo hotī’ti.	3	
PA_sn_21:3.3.8	Evaṁ kho me, āvuso, bhagavatā saddhiṁ ahosi dhammī kathā”ti.	3	
PA_sn_21:3.4.1	“Seyyathāpi, āvuso, himavato pabbatarājassa parittā pāsāṇasakkharā yāvadeva upanikkhepanamattāya;	3	
PA_sn_21:3.4.2	evameva kho mayaṁ āyasmato mahāmoggallānassa yāvadeva upanikkhepanamattāya.	3	
PA_sn_21:3.4.3	Āyasmā hi mahāmoggallāno mahiddhiko mahānubhāvo ākaṅkhamāno kappaṁ tiṭṭheyyā”ti.	3	
PA_sn_21:3.5.1	“Seyyathāpi, āvuso, mahatiyā loṇaghaṭāya parittā loṇasakkharāya yāvadeva upanikkhepanamattāya;	3	
PA_sn_21:3.5.2	evameva kho mayaṁ āyasmato sāriputtassa yāvadeva upanikkhepanamattāya.	3	
PA_sn_21:3.5.3	Āyasmā hi sāriputto bhagavatā anekapariyāyena thomito vaṇṇito pasattho:	3	
PA_sn_21:3.6.1	‘Sāriputtova paññāya,	3	
PA_sn_21:3.6.2	sīlena upasamena ca;	3	
PA_sn_21:3.6.3	Yopi pāraṅgato bhikkhu,	3	
PA_sn_21:3.6.4	etāvaparamo siyā’”ti.	3	
PA_sn_21:3.7.1	Itiha te ubho mahānāgā aññamaññassa subhāsitaṁ sulapitaṁ samanumodiṁsūti.	3	
PA_sn_21:3.7.2	Tatiyaṁ.	3	
PA_sn_21:4.0.1	Saṁyutta Nikāya 21.4	4	
PA_sn_21:4.0.2	1. Bhikkhuvagga	4	
PA_sn_21:4.0.3	Navasutta	4	
PA_sn_21:4.1.1	Sāvatthiyaṁ viharati.	4	
PA_sn_21:4.1.2_0	Tena kho pana samayena aññataro navo bhikkhu pacchābhattaṁ piṇḍapātapaṭikkanto vihāraṁ	4	
PA_sn_21:4.1.2_1	pavisitvā appossukko tuṇhībhūto saṅkasāyati, na bhikkhūnaṁ veyyāvaccaṁ karoti cīvarakārasamaye.	4	
PA_sn_21:4.1.3	Atha kho sambahulā bhikkhū yena bhagavā tenupasaṅkamiṁsu; upasaṅkamitvā bhagavantaṁ abhivādetvā ekamantaṁ nisīdiṁsu. Ekamantaṁ nisinnā kho te bhikkhū bhagavantaṁ etadavocuṁ:	4	
PA_sn_21:4.1.4	“idha, bhante, aññataro navo bhikkhu pacchābhattaṁ piṇḍapātapaṭikkanto vihāraṁ pavisitvā appossukko tuṇhībhūto saṅkasāyati, na bhikkhūnaṁ veyyāvaccaṁ karoti cīvarakārasamaye”ti.	4	
PA_sn_21:4.2.1	Atha kho bhagavā aññataraṁ bhikkhuṁ āmantesi:	4	
PA_sn_21:4.2.2	“ehi tvaṁ, bhikkhu, mama vacanena taṁ bhikkhuṁ āmantehi ‘satthā taṁ, āvuso, āmantetī’”ti.	4	
PA_sn_21:4.2.3	“Evaṁ, bhante”ti kho so bhikkhu bhagavato paṭissutvā yena so bhikkhu tenupasaṅkami; upasaṅkamitvā taṁ bhikkhuṁ etadavoca:	4	
PA_sn_21:4.2.4	“satthā taṁ, āvuso, āmantetī”ti.	4	
PA_sn_21:4.2.5_0	“Evamāvuso”ti kho so bhikkhu tassa bhikkhuno paṭissutvā yena bhagavā tenupasaṅkami;	4	
PA_sn_21:4.2.5_1	upasaṅkamitvā bhagavantaṁ abhivādetvā ekamantaṁ nisīdi. Ekamantaṁ nisinnaṁ kho taṁ	4	
PA_sn_21:4.2.5_2	bhikkhuṁ bhagavā etadavoca:	4	
PA_sn_21:4.2.6	“saccaṁ kira tvaṁ, bhikkhu, pacchābhattaṁ piṇḍapātapaṭikkanto vihāraṁ pavisitvā appossukko tuṇhībhūto saṅkasāyasi, na bhikkhūnaṁ veyyāvaccaṁ karosi cīvarakārasamaye”ti?	4	
PA_sn_21:4.2.7	“Ahampi kho, bhante, sakaṁ kiccaṁ karomī”ti.	4	
PA_sn_21:4.3.1	Atha kho bhagavā tassa bhikkhuno cetasā cetoparivitakkamaññāya bhikkhū āmantesi:	4	
PA_sn_21:4.3.2	“mā kho tumhe, bhikkhave, etassa bhikkhuno ujjhāyittha.	4	
PA_sn_21:4.3.3_0	Eso kho, bhikkhave, bhikkhu catunnaṁ jhānānaṁ ābhicetasikānaṁ diṭṭhadhammasukhavihārānaṁ	4	
PA_sn_21:4.3.3_1	nikāmalābhī akicchalābhī akasiralābhī, yassa catthāya kulaputtā sammadeva agārasmā	4	
PA_sn_21:4.3.3_2	anagāriyaṁ pabbajanti, tadanuttaraṁ brahmacariyapariyosānaṁ diṭṭheva dhamme sayaṁ	4	
PA_sn_21:4.3.3_3	abhiññā sacchikatvā upasampajja viharatī”ti.	4	
PA_sn_21:4.4.1	Idamavoca bhagavā.	4	
PA_sn_21:4.4.2	Idaṁ vatvāna sugato athāparaṁ etadavoca satthā:	4	
PA_sn_21:4.5.1	“Nayidaṁ sithilamārabbha,	4	
PA_sn_21:4.5.2	nayidaṁ appena thāmasā;	4	
PA_sn_21:4.5.3	Nibbānaṁ adhigantabbaṁ,	4	
PA_sn_21:4.5.4	sabbadukkhappamocanaṁ.	4	
PA_sn_21:4.6.1	Ayañca daharo bhikkhu,	4	
PA_sn_21:4.6.2	ayamuttamapuriso;	4	
PA_sn_21:4.6.3	Dhāreti antimaṁ dehaṁ,	4	
PA_sn_21:4.6.4	jetvā māraṁ savāhinin”ti.	4	
PA_sn_21:4.6.5	Catutthaṁ.	4	
PA_sn_21:5.0.1	Saṁyutta Nikāya 21.5	5	
PA_sn_21:5.0.2	1. Bhikkhuvagga	5	
PA_sn_21:5.0.3	Sujātasutta	5	
PA_sn_21:5.1.1	Sāvatthiyaṁ viharati.	5	
PA_sn_21:5.1.2	Atha kho āyasmā sujāto yena bhagavā tenupasaṅkami.	5	
PA_sn_21:5.1.3	Addasā kho bhagavā āyasmantaṁ sujātaṁ dūratova āgacchantaṁ.	5	
PA_sn_21:5.1.4	Disvāna bhikkhū āmantesi:	5	
PA_sn_21:5.1.5	“ubhayenevāyaṁ, bhikkhave, kulaputto sobhati—	5	
PA_sn_21:5.1.6_0	yañca abhirūpo dassanīyo pāsādiko paramāya vaṇṇapokkharatāya samannāgato, yassa catthāya	5	
PA_sn_21:5.1.6_1	kulaputtā sammadeva agārasmā anagāriyaṁ pabbajanti tadanuttaraṁ brahmacariyapariyosānaṁ	5	
PA_sn_21:5.1.6_2	diṭṭheva dhamme sayaṁ abhiññā sacchikatvā upasampajja viharatī”ti.	5	
PA_sn_21:5.1.7	Idamavoca bhagavā …pe…	5	
PA_sn_21:5.1.8	satthā:	5	
PA_sn_21:5.2.1	“Sobhati vatāyaṁ bhikkhu,	5	
PA_sn_21:5.2.2	ujubhūtena cetasā;	5	
PA_sn_21:5.2.3	Vippayutto visaṁyutto,	5	
PA_sn_21:5.2.4	anupādāya nibbuto;	5	
PA_sn_21:5.2.5	Dhāreti antimaṁ dehaṁ,	5	
PA_sn_21:5.2.6	jetvā māraṁ savāhinin”ti.	5	
PA_sn_21:5.2.7	Pañcamaṁ.	5	
PA_sn_21:6.0.1	Saṁyutta Nikāya 21.6	6	
PA_sn_21:6.0.2	1. Bhikkhuvagga	6	
PA_sn_21:6.0.3	Lakuṇḍakabhaddiyasutta	6	
PA_sn_21:6.1.1	Sāvatthiyaṁ viharati.	6	
PA_sn_21:6.1.2	Atha kho āyasmā lakuṇḍakabhaddiyo yena bhagavā tenupasaṅkami.	6	
PA_sn_21:6.1.3	Addasā kho bhagavā āyasmantaṁ lakuṇḍakabhaddiyaṁ dūratova āgacchantaṁ.	6	
PA_sn_21:6.1.4	Disvāna bhikkhū āmantesi:	6	
PA_sn_21:6.1.5	“passatha no tumhe, bhikkhave, etaṁ bhikkhuṁ āgacchantaṁ dubbaṇṇaṁ duddasikaṁ okoṭimakaṁ bhikkhūnaṁ paribhūtarūpan”ti?	6	
PA_sn_21:6.1.6	“Evaṁ, bhante”.	6	
PA_sn_21:6.1.7	“Eso kho, bhikkhave, bhikkhu mahiddhiko mahānubhāvo, na ca sā samāpatti sulabharūpā yā tena bhikkhunā asamāpannapubbā.	6	
PA_sn_21:6.1.8	Yassa catthāya kulaputtā sammadeva agārasmā anagāriyaṁ pabbajanti, tadanuttaraṁ brahmacariyapariyosānaṁ diṭṭheva dhamme sayaṁ abhiññā sacchikatvā upasampajja viharatī”ti.	6	
PA_sn_21:6.1.9	Idamavoca bhagavā …pe…	6	
PA_sn_21:6.1.10	satthā:	6	
PA_sn_21:6.2.1	“Haṁsā koñcā mayūrā ca,	6	
PA_sn_21:6.2.2	hatthayo pasadā migā;	6	
PA_sn_21:6.2.3	Sabbe sīhassa bhāyanti,	6	
PA_sn_21:6.2.4	natthi kāyasmiṁ tulyatā.	6	
PA_sn_21:6.3.1	Evameva manussesu,	6	
PA_sn_21:6.3.2	daharo cepi paññavā;	6	
PA_sn_21:6.3.3	So hi tattha mahā hoti,	6	
PA_sn_21:6.3.4	neva bālo sarīravā”ti.	6	
PA_sn_21:6.3.5	Chaṭṭhaṁ.	6	
PA_sn_21:7.0.1	Saṁyutta Nikāya 21.7	7	
PA_sn_21:7.0.2	1. Bhikkhuvagga	7	
PA_sn_21:7.0.3	Visākhasutta	7	
PA_sn_21:7.1.1	Evaṁ me sutaṁ—	7	
PA_sn_21:7.1.2	ekaṁ samayaṁ bhagavā vesāliyaṁ viharati mahāvane kūṭāgārasālāyaṁ.	7	
PA_sn_21:7.1.3_0	Tena kho pana samayena āyasmā visākho pañcālaputto upaṭṭhānasālāyaṁ bhikkhū dhammiyā	7	
PA_sn_21:7.1.3_1	kathāya sandasseti samādapeti samuttejeti sampahaṁseti, poriyā vācāya vissaṭṭhāya	7	
PA_sn_21:7.1.3_2	anelagalāya atthassa viññāpaniyā pariyāpannāya anissitāya.	7	
PA_sn_21:7.2.1	Atha kho bhagavā sāyanhasamayaṁ paṭisallānā vuṭṭhito yena upaṭṭhānasālā tenupasaṅkami; upasaṅkamitvā paññatte āsane nisīdi.	7	
PA_sn_21:7.2.2	Nisajja kho bhagavā bhikkhū āmantesi:	7	
PA_sn_21:7.2.3_0	“ko nu kho, bhikkhave, upaṭṭhānasālāyaṁ bhikkhū dhammiyā kathāya sandasseti samādapeti	7	
PA_sn_21:7.2.3_1	samuttejeti sampahaṁseti poriyā vācāya vissaṭṭhāya anelagalāya atthassa viññāpaniyā	7	
PA_sn_21:7.2.3_2	pariyāpannāya anissitāyā”ti?	7	
PA_sn_21:7.2.4_0	“Āyasmā, bhante, visākho pañcālaputto upaṭṭhānasālāyaṁ bhikkhū dhammiyā kathāya sandasseti	7	
PA_sn_21:7.2.4_1	samādapeti samuttejeti sampahaṁseti, poriyā vācāya vissaṭṭhāya anelagalāya atthassa	7	
PA_sn_21:7.2.4_2	viññāpaniyā pariyāpannāya anissitāyā”ti.	7	
PA_sn_21:7.3.1	Atha kho bhagavā āyasmantaṁ visākhaṁ pañcālaputtaṁ āmantesi:	7	
PA_sn_21:7.3.2	“sādhu sādhu, visākha,	7	
PA_sn_21:7.3.3	sādhu kho tvaṁ, visākha, bhikkhū dhammiyā kathāya sandassesi …pe… atthassa viññāpaniyā pariyāpannāya anissitāyā”ti.	7	
PA_sn_21:7.4.1	Idamavoca bhagavā.	7	
PA_sn_21:7.4.2	Idaṁ vatvāna sugato athāparaṁ etadavoca satthā:	7	
PA_sn_21:7.5.1	“Nābhāsamānaṁ jānanti,	7	
PA_sn_21:7.5.2	missaṁ bālehi paṇḍitaṁ;	7	
PA_sn_21:7.5.3	Bhāsamānañca jānanti,	7	
PA_sn_21:7.5.4	desentaṁ amataṁ padaṁ.	7	
PA_sn_21:7.6.1	Bhāsaye jotaye dhammaṁ,	7	
PA_sn_21:7.6.2	paggaṇhe isinaṁ dhajaṁ;	7	
PA_sn_21:7.6.3	Subhāsitadhajā isayo,	7	
PA_sn_21:7.6.4	dhammo hi isinaṁ dhajo”ti.	7	
PA_sn_21:7.6.5	Sattamaṁ.	7	
PA_sn_21:8.0.1	Saṁyutta Nikāya 21.8	8	
PA_sn_21:8.0.2	1. Bhikkhuvagga	8	
PA_sn_21:8.0.3	Nandasutta	8	
PA_sn_21:8.1.1	Sāvatthiyaṁ viharati.	8	
PA_sn_21:8.1.2_0	Atha kho āyasmā nando bhagavato mātucchāputto ākoṭitapaccākoṭitāni cīvarāni pārupitvā	8	
PA_sn_21:8.1.2_1	akkhīni añjetvā acchaṁ pattaṁ gahetvā yena bhagavā tenupasaṅkami; upasaṅkamitvā bhagavantaṁ	8	
PA_sn_21:8.1.2_2	abhivādetvā ekamantaṁ nisīdi. Ekamantaṁ nisinnaṁ kho āyasmantaṁ nandaṁ bhagavā etadavoca:	8	
PA_sn_21:8.1.3_0	“na kho te taṁ, nanda, patirūpaṁ kulaputtassa saddhā agārasmā anagāriyaṁ pabbajitassa,	8	
PA_sn_21:8.1.3_1	yaṁ tvaṁ ākoṭitapaccākoṭitāni cīvarāni pārupeyyāsi, akkhīni ca añjeyyāsi, acchañca pattaṁ dhāreyyāsi.	8	
PA_sn_21:8.1.4	Etaṁ kho te, nanda, patirūpaṁ kulaputtassa saddhā agārasmā anagāriyaṁ pabbajitassa, yaṁ tvaṁ āraññiko ca assasi, piṇḍapātiko ca paṁsukūliko ca kāmesu ca anapekkho vihareyyāsī”ti.	8	
PA_sn_21:8.1.5	Idamavoca bhagavā …pe…	8	
PA_sn_21:8.1.6	satthā:	8	
PA_sn_21:8.2.1	“Kadāhaṁ nandaṁ passeyyaṁ,	8	
PA_sn_21:8.2.2	āraññaṁ paṁsukūlikaṁ;	8	
PA_sn_21:8.2.3	Aññātuñchena yāpentaṁ,	8	
PA_sn_21:8.2.4	kāmesu anapekkhinan”ti.	8	
PA_sn_21:8.3.1	Atha kho āyasmā nando aparena samayena āraññiko ca piṇḍapātiko ca paṁsukūliko ca kāmesu ca anapekkho vihāsīti.	8	
PA_sn_21:8.3.2	Aṭṭhamaṁ.	8	
PA_sn_21:9.0.1	Saṁyutta Nikāya 21.9	9	
PA_sn_21:9.0.2	1. Bhikkhuvagga	9	
PA_sn_21:9.0.3	Tissasutta	9	
PA_sn_21:9.1.1	Sāvatthiyaṁ viharati.	9	
PA_sn_21:9.1.2_0	Atha kho āyasmā tisso bhagavato pitucchāputto yena bhagavā tenupasaṅkami; upasaṅkamitvā	9	
PA_sn_21:9.1.2_1	bhagavantaṁ abhivādetvā ekamantaṁ nisīdi dukkhī dummano assūni pavattayamāno. Atha	9	
PA_sn_21:9.1.2_2	kho bhagavā āyasmantaṁ tissaṁ etadavoca:	9	
PA_sn_21:9.1.3	“kiṁ nu kho tvaṁ, tissa, ekamantaṁ nisinno dukkhī dummano assūni pavattayamāno”ti?	9	
PA_sn_21:9.1.4	“Tathā hi pana maṁ, bhante, bhikkhū samantā vācāyasannitodakena sañjambharimakaṁsū”ti.	9	
PA_sn_21:9.1.5	“Tathāhi pana tvaṁ, tissa, vattā no ca vacanakkhamo;	9	
PA_sn_21:9.1.6	na kho te taṁ, tissa, patirūpaṁ kulaputtassa saddhā agārasmā anagāriyaṁ pabbajitassa, yaṁ tvaṁ vattā no ca vacanakkhamo.	9	
PA_sn_21:9.1.7	Etaṁ kho te, tissa, patirūpaṁ kulaputtassa saddhā agārasmā anagāriyaṁ pabbajitassa:	9	
PA_sn_21:9.1.8	‘yaṁ tvaṁ vattā ca assa vacanakkhamo cā’”ti.	9	
PA_sn_21:9.2.1	Idamavoca bhagavā.	9	
PA_sn_21:9.2.2	Idaṁ vatvāna sugato athāparaṁ etadavoca satthā:	9	
PA_sn_21:9.3.1	“Kiṁ nu kujjhasi mā kujjhi,	9	
PA_sn_21:9.3.2	Akkodho tissa te varaṁ;	9	
PA_sn_21:9.3.3	Kodhamānamakkhavinayatthañhi,	9	
PA_sn_21:9.3.4	Tissa brahmacariyaṁ vussatī”ti.	9	
PA_sn_21:9.3.5	Navamaṁ.	9	
PA_sn_21:10.0.1	Saṁyutta Nikāya 21.10	10	
PA_sn_21:10.0.2	1. Bhikkhuvagga	10	
PA_sn_21:10.0.3	Theranāmakasutta	10	
PA_sn_21:10.1.1	Ekaṁ samayaṁ bhagavā rājagahe viharati veḷuvane kalandakanivāpe.	10	
PA_sn_21:10.1.2	Tena kho pana samayena aññataro bhikkhu theranāmako ekavihārī ceva hoti ekavihārassa ca vaṇṇavādī.	10	
PA_sn_21:10.1.3	So eko gāmaṁ piṇḍāya pavisati eko paṭikkamati eko raho nisīdati eko caṅkamaṁ adhiṭṭhāti.	10	
PA_sn_21:10.1.4	Atha kho sambahulā bhikkhū yena bhagavā tenupasaṅkamiṁsu; upasaṅkamitvā bhagavantaṁ abhivādetvā ekamantaṁ nisīdiṁsu. Ekamantaṁ nisinnā kho te bhikkhū bhagavantaṁ etadavocuṁ:	10	
PA_sn_21:10.1.5	“idha, bhante, aññataro bhikkhu theranāmako ekavihārī ekavihārassa ca vaṇṇavādī”ti.	10	
PA_sn_21:10.2.1	Atha kho bhagavā aññataraṁ bhikkhuṁ āmantesi:	10	
PA_sn_21:10.2.2	“ehi tvaṁ, bhikkhu, mama vacanena theraṁ bhikkhuṁ āmantehi:	10	
PA_sn_21:10.2.3	‘satthā taṁ, āvuso thera, āmantetī’”ti.	10	
PA_sn_21:10.2.4	“Evaṁ, bhante”ti kho so bhikkhu bhagavato paṭissutvā yenāyasmā thero tenupasaṅkami; upasaṅkamitvā āyasmantaṁ theraṁ etadavoca:	10	
PA_sn_21:10.2.5	“satthā taṁ, āvuso thera, āmantetī”ti.	10	
PA_sn_21:10.2.6_0	“Evamāvuso”ti kho āyasmā thero tassa bhikkhuno paṭissutvā yena bhagavā tenupasaṅkami;	10	
PA_sn_21:10.2.6_1	upasaṅkamitvā bhagavantaṁ abhivādetvā ekamantaṁ nisīdi. Ekamantaṁ nisinnaṁ kho āyasmantaṁ	10	
PA_sn_21:10.2.6_2	theraṁ bhagavā etadavoca:	10	
PA_sn_21:10.2.7	“saccaṁ kira tvaṁ, thera, ekavihārī ekavihārassa ca vaṇṇavādī”ti?	10	
PA_sn_21:10.2.8	“Evaṁ, bhante”.	10	
PA_sn_21:10.2.9	“Yathā kathaṁ pana tvaṁ, thera, ekavihārī ekavihārassa ca vaṇṇavādī”ti?	10	
PA_sn_21:10.2.10	“Idhāhaṁ, bhante, eko gāmaṁ piṇḍāya pavisāmi eko paṭikkamāmi eko raho nisīdāmi eko caṅkamaṁ adhiṭṭhāmi.	10	
PA_sn_21:10.2.11	Evaṁ khvāhaṁ, bhante, ekavihārī ekavihārassa ca vaṇṇavādī”ti.	10	
PA_sn_21:10.3.1	“Attheso, thera, ekavihāro neso natthīti vadāmi.	10	
PA_sn_21:10.3.2	Api ca, thera, yathā ekavihāro vitthārena paripuṇṇo hoti	10	
PA_sn_21:10.3.3	taṁ suṇāhi, sādhukaṁ manasi karohi; bhāsissāmī”ti.	10	
PA_sn_21:10.3.4	“Evaṁ, bhante”ti kho …pe….	10	
PA_sn_21:10.3.5	“Kathañca, thera, ekavihāro vitthārena paripuṇṇo hoti.	10	
PA_sn_21:10.3.6	Idha, thera, yaṁ atītaṁ taṁ pahīnaṁ, yaṁ anāgataṁ taṁ paṭinissaṭṭhaṁ, paccuppannesu ca attabhāvapaṭilābhesu chandarāgo suppaṭivinīto.	10	
PA_sn_21:10.3.7	Evaṁ kho, thera, ekavihāro vitthārena paripuṇṇo hotī”ti.	10	
PA_sn_21:10.4.1	Idamavoca bhagavā.	10	
PA_sn_21:10.4.2	Idaṁ vatvāna sugato athāparaṁ etadavoca satthā:	10	
PA_sn_21:10.5.1	“Sabbābhibhuṁ sabbaviduṁ sumedhaṁ,	10	
PA_sn_21:10.5.2	Sabbesu dhammesu anūpalittaṁ;	10	
PA_sn_21:10.5.3	Sabbañjahaṁ taṇhākkhaye vimuttaṁ,	10	
PA_sn_21:10.5.4	Tamahaṁ naraṁ ekavihārīti brūmī”ti.	10	
PA_sn_21:10.5.5	Dasamaṁ.	10	
PA_sn_21:11.0.1	Saṁyutta Nikāya 21.11	11	
PA_sn_21:11.0.2	1. Bhikkhuvagga	11	
PA_sn_21:11.0.3	Mahākappinasutta	11	
PA_sn_21:11.1.1	Sāvatthiyaṁ viharati.	11	
PA_sn_21:11.1.2	Atha kho āyasmā mahākappino yena bhagavā tenupasaṅkami.	11	
PA_sn_21:11.1.3	Addasā kho bhagavā āyasmantaṁ mahākappinaṁ dūratova āgacchantaṁ.	11	
PA_sn_21:11.1.4	Disvāna bhikkhū āmantesi:	11	
PA_sn_21:11.1.5	“passatha no tumhe, bhikkhave, etaṁ bhikkhuṁ āgacchantaṁ odātakaṁ tanukaṁ tuṅganāsikan”ti?	11	
PA_sn_21:11.1.6	“Evaṁ, bhante”.	11	
PA_sn_21:11.1.7	“Eso kho, bhikkhave, bhikkhu mahiddhiko mahānubhāvo.	11	
PA_sn_21:11.1.8	Na ca sā samāpatti sulabharūpā yā tena bhikkhunā asamāpannapubbā.	11	
PA_sn_21:11.1.9	Yassa catthāya kulaputtā sammadeva agārasmā anagāriyaṁ pabbajanti tadanuttaraṁ brahmacariyapariyosānaṁ diṭṭheva dhamme sayaṁ abhiññā sacchikatvā upasampajja viharatī”ti.	11	
PA_sn_21:11.2.1	Idamavoca bhagavā.	11	
PA_sn_21:11.2.2	Idaṁ vatvāna sugato athāparaṁ etadavoca satthā:	11	
PA_sn_21:11.3.1	“Khattiyo seṭṭho janetasmiṁ,	11	
PA_sn_21:11.3.2	ye gottapaṭisārino;	11	
PA_sn_21:11.3.3	Vijjācaraṇasampanno,	11	
PA_sn_21:11.3.4	so seṭṭho devamānuse.	11	
PA_sn_21:11.4.1	Divā tapati ādicco,	11	
PA_sn_21:11.4.2	rattimābhāti candimā;	11	
PA_sn_21:11.4.3	Sannaddho khattiyo tapati,	11	
PA_sn_21:11.4.4	jhāyī tapati brāhmaṇo;	11	
PA_sn_21:11.4.5	Atha sabbamahorattiṁ,	11	
PA_sn_21:11.4.6	buddho tapati tejasā”ti.	11	
PA_sn_21:11.4.7	Ekādasamaṁ.	11	
PA_sn_21:12.0.1	Saṁyutta Nikāya 21.12	12	
PA_sn_21:12.0.2	1. Bhikkhuvagga	12	
PA_sn_21:12.0.3	Sahāyakasutta	12	
PA_sn_21:12.1.1	Sāvatthiyaṁ viharati.	12	
PA_sn_21:12.1.2	Atha kho dve bhikkhū sahāyakā āyasmato mahākappinassa saddhivihārino yena bhagavā tenupasaṅkamiṁsu.	12	
PA_sn_21:12.1.3	Addasā kho bhagavā te bhikkhū dūratova āgacchante.	12	
PA_sn_21:12.1.4	Disvāna bhikkhū āmantesi:	12	
PA_sn_21:12.1.5	“passatha no tumhe, bhikkhave, ete bhikkhū sahāyake āgacchante kappinassa saddhivihārino”ti?	12	
PA_sn_21:12.1.6	“Evaṁ, bhante”.	12	
PA_sn_21:12.1.7	“Ete kho te bhikkhū mahiddhikā mahānubhāvā.	12	
PA_sn_21:12.1.8	Na ca sā samāpatti sulabharūpā, yā tehi bhikkhūhi asamāpannapubbā.	12	
PA_sn_21:12.1.9	Yassa catthāya kulaputtā sammadeva agārasmā anagāriyaṁ pabbajanti tadanuttaraṁ brahmacariyapariyosānaṁ diṭṭheva dhamme sayaṁ abhiññā sacchikatvā upasampajja viharantī”ti.	12	
PA_sn_21:12.2.1	Idamavoca bhagavā.	12	
PA_sn_21:12.2.2	Idaṁ vatvāna sugato athāparaṁ etadavoca satthā:	12	
PA_sn_21:12.3.1	“Sahāyāvatime bhikkhū,	12	
PA_sn_21:12.3.2	cirarattaṁ sametikā;	12	
PA_sn_21:12.3.3	Sameti nesaṁ saddhammo,	12	
PA_sn_21:12.3.4	dhamme buddhappavedite.	12	
PA_sn_21:12.4.1	Suvinītā kappinena,	12	
PA_sn_21:12.4.2	dhamme ariyappavedite;	12	
PA_sn_21:12.4.3	Dhārenti antimaṁ dehaṁ,	12	
PA_sn_21:12.4.4	jetvā māraṁ savāhinin”ti.	12	
PA_sn_21:12.4.5	Dvādasamaṁ.	12	
PA_sn_21:12.4.6	Bhikkhuvaggo paṭhamo.	12	
PA_sn_21:12.5.0	Tassuddānaṁ	12	
PA_sn_21:12.5.1	Kolito upatisso ca,	12	
PA_sn_21:12.5.2	ghaṭo cāpi pavuccati;	12	
PA_sn_21:12.5.3	Navo sujāto bhaddi ca,	12	
PA_sn_21:12.5.4	visākho nando tisso ca;	12	
PA_sn_21:12.5.5	Theranāmo ca kappino,	12	
PA_sn_21:12.5.6	sahāyena ca dvādasāti.	12	
PA_sn_21:12.5.7	Bhikkhusaṁyuttaṁ samattaṁ.	12	
PA_sn_21:12.5.8	Nidānavaggo dutiyo.	12	
PA_sn_21:12.6.0	Tassuddānaṁ	12	
PA_sn_21:12.6.1	Nidānābhisamayadhātu,	12	
PA_sn_21:12.6.2	anamataggena kassapaṁ;	12	
PA_sn_21:12.6.3	Sakkārarāhulalakkhaṇo,	12	
PA_sn_21:12.6.4	opammabhikkhunā vaggo.	12	
PA_sn_21:12.6.5	Dutiyo tena pavuccatīti.	12	
PA_sn_21:12.6.6	Nidānavaggasaṁyuttapāḷi niṭṭhitā.	12	
