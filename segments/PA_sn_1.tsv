segmentnr	original	folio	analyzed
PA_sn_1:1.0.1	Saṁyutta Nikāya 1.1	1	
PA_sn_1:1.0.2	1. Naḷavagga	1	
PA_sn_1:1.0.3	Oghataraṇasutta	1	
PA_sn_1:1.1.1	Evaṁ me sutaṁ—	1	
PA_sn_1:1.1.2	ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme.	1	
PA_sn_1:1.1.3_0	Atha kho aññatarā devatā abhikkantāya rattiyā abhikkantavaṇṇā kevalakappaṁ jetavanaṁ	1	
PA_sn_1:1.1.3_1	obhāsetvā yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ	1	
PA_sn_1:1.1.3_2	aṭṭhāsi. Ekamantaṁ ṭhitā kho sā devatā bhagavantaṁ etadavoca:	1	
PA_sn_1:1.1.4	“kathaṁ nu tvaṁ, mārisa, oghamatarī”ti?	1	
PA_sn_1:1.1.5	“Appatiṭṭhaṁ khvāhaṁ, āvuso, anāyūhaṁ oghamatarin”ti.	1	
PA_sn_1:1.1.6	“Yathākathaṁ pana tvaṁ, mārisa, appatiṭṭhaṁ anāyūhaṁ oghamatarī”ti?	1	
PA_sn_1:1.1.7	“Yadāsvāhaṁ, āvuso, santiṭṭhāmi tadāssu saṁsīdāmi;	1	
PA_sn_1:1.1.8	yadāsvāhaṁ, āvuso, āyūhāmi tadāssu nibbuyhāmi.	1	
PA_sn_1:1.1.9	Evaṁ khvāhaṁ, āvuso, appatiṭṭhaṁ anāyūhaṁ oghamatarin”ti.	1	
PA_sn_1:1.2.1	“Cirassaṁ vata passāmi,	1	
PA_sn_1:1.2.2	brāhmaṇaṁ parinibbutaṁ;	1	
PA_sn_1:1.2.3	Appatiṭṭhaṁ anāyūhaṁ,	1	
PA_sn_1:1.2.4	tiṇṇaṁ loke visattikan”ti.	1	
PA_sn_1:1.3.1	Idamavoca sā devatā.	1	
PA_sn_1:1.3.2	Samanuñño satthā ahosi.	1	
PA_sn_1:1.3.3	Atha kho sā devatā:	1	
PA_sn_1:1.3.4	“samanuñño me satthā”ti bhagavantaṁ abhivādetvā padakkhiṇaṁ katvā tatthevantaradhāyīti.	1	
PA_sn_1:2.0.1	Saṁyutta Nikāya 1.2	2	
PA_sn_1:2.0.2	1. Naḷavagga	2	
PA_sn_1:2.0.3	Nimokkhasutta	2	
PA_sn_1:2.1.1	Sāvatthinidānaṁ.	2	
PA_sn_1:2.1.2_0	Atha kho aññatarā devatā abhikkantāya rattiyā abhikkantavaṇṇā kevalakappaṁ jetavanaṁ	2	
PA_sn_1:2.1.2_1	obhāsetvā yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ	2	
PA_sn_1:2.1.2_2	aṭṭhāsi. Ekamantaṁ ṭhitā kho sā devatā bhagavantaṁ etadavoca:	2	
PA_sn_1:2.2.1	“Jānāsi no tvaṁ, mārisa, sattānaṁ nimokkhaṁ pamokkhaṁ vivekan”ti?	2	
PA_sn_1:2.3.1	“Jānāmi khvāhaṁ, āvuso, sattānaṁ nimokkhaṁ pamokkhaṁ vivekan”ti.	2	
PA_sn_1:2.4.1	“Yathākathaṁ pana tvaṁ, mārisa, jānāsi sattānaṁ nimokkhaṁ pamokkhaṁ vivekan”ti?	2	
PA_sn_1:2.5.1	“Nandībhavaparikkhayā,	2	
PA_sn_1:2.5.2	Saññāviññāṇasaṅkhayā;	2	
PA_sn_1:2.5.3	Vedanānaṁ nirodhā upasamā,	2	
PA_sn_1:2.5.4	Evaṁ khvāhaṁ āvuso jānāmi;	2	
PA_sn_1:2.5.5	Sattānaṁ nimokkhaṁ pamokkhaṁ vivekan”ti.	2	
PA_sn_1:3.0.1	Saṁyutta Nikāya 1.3	3	
PA_sn_1:3.0.2	1. Naḷavagga	3	
PA_sn_1:3.0.3	Upanīyasutta	3	
PA_sn_1:3.1.1	Sāvatthinidānaṁ.	3	
PA_sn_1:3.1.2	Ekamantaṁ ṭhitā kho sā devatā bhagavato santike imaṁ gāthaṁ abhāsi:	3	
PA_sn_1:3.2.1	“Upanīyati jīvitamappamāyu,	3	
PA_sn_1:3.2.2	Jarūpanītassa na santi tāṇā;	3	
PA_sn_1:3.2.3	Etaṁ bhayaṁ maraṇe pekkhamāno,	3	
PA_sn_1:3.2.4	Puññāni kayirātha sukhāvahānī”ti.	3	
PA_sn_1:3.3.1	“Upanīyati jīvitamappamāyu,	3	
PA_sn_1:3.3.2	Jarūpanītassa na santi tāṇā;	3	
PA_sn_1:3.3.3	Etaṁ bhayaṁ maraṇe pekkhamāno,	3	
PA_sn_1:3.3.4	Lokāmisaṁ pajahe santipekkho”ti.	3	
PA_sn_1:4.0.1	Saṁyutta Nikāya 1.4	4	
PA_sn_1:4.0.2	1. Naḷavagga	4	
PA_sn_1:4.0.3	Accentisutta	4	
PA_sn_1:4.1.1	Sāvatthinidānaṁ.	4	
PA_sn_1:4.1.2	Ekamantaṁ ṭhitā kho sā devatā bhagavato santike imaṁ gāthaṁ abhāsi:	4	
PA_sn_1:4.2.1	“Accenti kālā tarayanti rattiyo,	4	
PA_sn_1:4.2.2	Vayoguṇā anupubbaṁ jahanti;	4	
PA_sn_1:4.2.3	Etaṁ bhayaṁ maraṇe pekkhamāno,	4	
PA_sn_1:4.2.4	Puññāni kayirātha sukhāvahānī”ti.	4	
PA_sn_1:4.3.1	“Accenti kālā tarayanti rattiyo,	4	
PA_sn_1:4.3.2	Vayoguṇā anupubbaṁ jahanti;	4	
PA_sn_1:4.3.3	Etaṁ bhayaṁ maraṇe pekkhamāno,	4	
PA_sn_1:4.3.4	Lokāmisaṁ pajahe santipekkho”ti.	4	
PA_sn_1:5.0.1	Saṁyutta Nikāya 1.5	5	
PA_sn_1:5.0.2	1. Naḷavagga	5	
PA_sn_1:5.0.3	Katichindasutta	5	
PA_sn_1:5.1.1	Sāvatthinidānaṁ.	5	
PA_sn_1:5.1.2	Ekamantaṁ ṭhitā kho sā devatā bhagavato santike imaṁ gāthaṁ abhāsi:	5	
PA_sn_1:5.2.1	“Kati chinde kati jahe,	5	
PA_sn_1:5.2.2	kati cuttari bhāvaye;	5	
PA_sn_1:5.2.3	Kati saṅgātigo bhikkhu,	5	
PA_sn_1:5.2.4	oghatiṇṇoti vuccatī”ti.	5	
PA_sn_1:5.3.1	“Pañca chinde pañca jahe,	5	
PA_sn_1:5.3.2	pañca cuttari bhāvaye;	5	
PA_sn_1:5.3.3	Pañca saṅgātigo bhikkhu,	5	
PA_sn_1:5.3.4	oghatiṇṇoti vuccatī”ti.	5	
PA_sn_1:6.0.1	Saṁyutta Nikāya 1.6	6	
PA_sn_1:6.0.2	1. Naḷavagga	6	
PA_sn_1:6.0.3	Jāgarasutta	6	
PA_sn_1:6.1.1	Sāvatthinidānaṁ.	6	
PA_sn_1:6.1.2	Ekamantaṁ ṭhitā kho sā devatā bhagavato santike imaṁ gāthaṁ abhāsi:	6	
PA_sn_1:6.2.1	“Kati jāgarataṁ suttā,	6	
PA_sn_1:6.2.2	kati suttesu jāgarā;	6	
PA_sn_1:6.2.3	Katibhi rajamādeti,	6	
PA_sn_1:6.2.4	katibhi parisujjhatī”ti.	6	
PA_sn_1:6.3.1	“Pañca jāgarataṁ suttā,	6	
PA_sn_1:6.3.2	pañca suttesu jāgarā;	6	
PA_sn_1:6.3.3	Pañcabhi rajamādeti,	6	
PA_sn_1:6.3.4	pañcabhi parisujjhatī”ti.	6	
PA_sn_1:7.0.1	Saṁyutta Nikāya 1.7	7	
PA_sn_1:7.0.2	1. Naḷavagga	7	
PA_sn_1:7.0.3	Appaṭividitasutta	7	
PA_sn_1:7.1.1	Sāvatthinidānaṁ.	7	
PA_sn_1:7.1.2	Ekamantaṁ ṭhitā kho sā devatā bhagavato santike imaṁ gāthaṁ abhāsi:	7	
PA_sn_1:7.2.1	“Yesaṁ dhammā appaṭividitā,	7	
PA_sn_1:7.2.2	Paravādesu nīyare;	7	
PA_sn_1:7.2.3	Suttā te nappabujjhanti,	7	
PA_sn_1:7.2.4	Kālo tesaṁ pabujjhitun”ti.	7	
PA_sn_1:7.3.1	“Yesaṁ dhammā suppaṭividitā,	7	
PA_sn_1:7.3.2	Paravādesu na nīyare;	7	
PA_sn_1:7.3.3	Te sambuddhā sammadaññā,	7	
PA_sn_1:7.3.4	Caranti visame saman”ti.	7	
PA_sn_1:8.0.1	Saṁyutta Nikāya 1.8	8	
PA_sn_1:8.0.2	1. Naḷavagga	8	
PA_sn_1:8.0.3	Susammuṭṭhasutta	8	
PA_sn_1:8.1.1	Sāvatthinidānaṁ.	8	
PA_sn_1:8.1.2	Ekamantaṁ ṭhitā kho sā devatā bhagavato santike imaṁ gāthaṁ abhāsi:	8	
PA_sn_1:8.2.1	“Yesaṁ dhammā susammuṭṭhā,	8	
PA_sn_1:8.2.2	paravādesu nīyare;	8	
PA_sn_1:8.2.3	Suttā te nappabujjhanti,	8	
PA_sn_1:8.2.4	kālo tesaṁ pabujjhitun”ti.	8	
PA_sn_1:8.3.1	“Yesaṁ dhammā asammuṭṭhā,	8	
PA_sn_1:8.3.2	paravādesu na nīyare;	8	
PA_sn_1:8.3.3	Te sambuddhā sammadaññā,	8	
PA_sn_1:8.3.4	caranti visame saman”ti.	8	
PA_sn_1:9.0.1	Saṁyutta Nikāya 1.9	9	
PA_sn_1:9.0.2	1. Naḷavagga	9	
PA_sn_1:9.0.3	Mānakāmasutta	9	
PA_sn_1:9.1.1	Sāvatthinidānaṁ.	9	
PA_sn_1:9.1.2	Ekamantaṁ ṭhitā kho sā devatā bhagavato santike imaṁ gāthaṁ abhāsi:	9	
PA_sn_1:9.2.1	“Na mānakāmassa damo idhatthi,	9	
PA_sn_1:9.2.2	Na monamatthi asamāhitassa;	9	
PA_sn_1:9.2.3	Eko araññe viharaṁ pamatto,	9	
PA_sn_1:9.2.4	Na maccudheyyassa tareyya pāran”ti.	9	
PA_sn_1:9.3.1	“Mānaṁ pahāya susamāhitatto,	9	
PA_sn_1:9.3.2	Sucetaso sabbadhi vippamutto;	9	
PA_sn_1:9.3.3	Eko araññe viharaṁ appamatto,	9	
PA_sn_1:9.3.4	Sa maccudheyyassa tareyya pāran”ti.	9	
PA_sn_1:10.0.1	Saṁyutta Nikāya 1.10	10	
PA_sn_1:10.0.2	1. Naḷavagga	10	
PA_sn_1:10.0.3	Araññasutta	10	
PA_sn_1:10.1.1	Sāvatthinidānaṁ.	10	
PA_sn_1:10.1.2	Ekamantaṁ ṭhitā kho sā devatā bhagavantaṁ gāthāya ajjhabhāsi:	10	
PA_sn_1:10.2.1	“Araññe viharantānaṁ,	10	
PA_sn_1:10.2.2	santānaṁ brahmacārinaṁ;	10	
PA_sn_1:10.2.3	Ekabhattaṁ bhuñjamānānaṁ,	10	
PA_sn_1:10.2.4	kena vaṇṇo pasīdatī”ti.	10	
PA_sn_1:10.3.1	“Atītaṁ nānusocanti,	10	
PA_sn_1:10.3.2	nappajappanti nāgataṁ;	10	
PA_sn_1:10.3.3	Paccuppannena yāpenti,	10	
PA_sn_1:10.3.4	tena vaṇṇo pasīdati.	10	
PA_sn_1:10.4.1	Anāgatappajappāya,	10	
PA_sn_1:10.4.2	atītassānusocanā;	10	
PA_sn_1:10.4.3	Etena bālā sussanti,	10	
PA_sn_1:10.4.4	naḷova harito luto”ti.	10	
PA_sn_1:10.4.5	Naḷavaggo paṭhamo.	10	
PA_sn_1:10.5.0	Tassuddānaṁ	10	
PA_sn_1:10.5.1	Oghaṁ nimokkhaṁ upaneyyaṁ,	10	
PA_sn_1:10.5.2	Accenti katichindi ca;	10	
PA_sn_1:10.5.3	Jāgaraṁ appaṭividitā,	10	
PA_sn_1:10.5.4	Susammuṭṭhā mānakāminā;	10	
PA_sn_1:10.5.5	Araññe dasamo vutto,	10	
PA_sn_1:10.5.6	Vaggo tena pavuccati.	10	
PA_sn_1:11.0.1	Saṁyutta Nikāya 1.11	11	
PA_sn_1:11.0.2	2. Nandanavagga	11	
PA_sn_1:11.0.3	Nandanasutta	11	
PA_sn_1:11.1.1	Evaṁ me sutaṁ—	11	
PA_sn_1:11.1.2	ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme.	11	
PA_sn_1:11.1.3	Tatra kho bhagavā bhikkhū āmantesi:	11	
PA_sn_1:11.1.4	“bhikkhavo”ti.	11	
PA_sn_1:11.1.5	“Bhadante”ti te bhikkhū bhagavato paccassosuṁ.	11	
PA_sn_1:11.1.6	Bhagavā etadavoca:	11	
PA_sn_1:11.2.1_0	“Bhūtapubbaṁ, bhikkhave, aññatarā tāvatiṁsakāyikā devatā nandane vane accharāsaṅghaparivutā	11	
PA_sn_1:11.2.1_1	dibbehi pañcahi kāmaguṇehi samappitā samaṅgībhūtā paricārayamānā tāyaṁ velāyaṁ imaṁ gāthaṁ abhāsi:	11	
PA_sn_1:11.3.1	‘Na te sukhaṁ pajānanti,	11	
PA_sn_1:11.3.2	ye na passanti nandanaṁ;	11	
PA_sn_1:11.3.3	Āvāsaṁ naradevānaṁ,	11	
PA_sn_1:11.3.4	tidasānaṁ yasassinan’ti.	11	
PA_sn_1:11.4.1	Evaṁ vutte, bhikkhave, aññatarā devatā taṁ devataṁ gāthāya paccabhāsi:	11	
PA_sn_1:11.5.1	‘Na tvaṁ bāle pajānāsi,	11	
PA_sn_1:11.5.2	yathā arahataṁ vaco;	11	
PA_sn_1:11.5.3	Aniccā sabbasaṅkhārā,	11	
PA_sn_1:11.5.4	uppādavayadhammino;	11	
PA_sn_1:11.5.5	Uppajjitvā nirujjhanti,	11	
PA_sn_1:11.5.6	tesaṁ vūpasamo sukho’”ti.	11	
PA_sn_1:12.0.1	Saṁyutta Nikāya 1.12	12	
PA_sn_1:12.0.2	2. Nandanavagga	12	
PA_sn_1:12.0.3	Nandatisutta	12	
PA_sn_1:12.1.1	Sāvatthinidānaṁ.	12	
PA_sn_1:12.1.2	Ekamantaṁ ṭhitā kho sā devatā bhagavato santike imaṁ gāthaṁ abhāsi:	12	
PA_sn_1:12.2.1	“Nandati puttehi puttimā,	12	
PA_sn_1:12.2.2	Gomā gohi tatheva nandati;	12	
PA_sn_1:12.2.3	Upadhīhi narassa nandanā,	12	
PA_sn_1:12.2.4	Na hi so nandati yo nirūpadhī”ti.	12	
PA_sn_1:12.3.1	“Socati puttehi puttimā,	12	
PA_sn_1:12.3.2	Gomā gohi tatheva socati;	12	
PA_sn_1:12.3.3	Upadhīhi narassa socanā,	12	
PA_sn_1:12.3.4	Na hi so socati yo nirūpadhī”ti.	12	
PA_sn_1:13.0.1	Saṁyutta Nikāya 1.13	13	
PA_sn_1:13.0.2	2. Nandanavagga	13	
PA_sn_1:13.0.3	Natthiputtasamasutta	13	
PA_sn_1:13.1.1	Sāvatthinidānaṁ.	13	
PA_sn_1:13.1.2	Ekamantaṁ ṭhitā kho sā devatā bhagavato santike imaṁ gāthaṁ abhāsi:	13	
PA_sn_1:13.2.1	“Natthi puttasamaṁ pemaṁ,	13	
PA_sn_1:13.2.2	natthi gosamitaṁ dhanaṁ;	13	
PA_sn_1:13.2.3	Natthi sūriyasamā ābhā,	13	
PA_sn_1:13.2.4	samuddaparamā sarā”ti.	13	
PA_sn_1:13.3.1	“Natthi attasamaṁ pemaṁ,	13	
PA_sn_1:13.3.2	natthi dhaññasamaṁ dhanaṁ;	13	
PA_sn_1:13.3.3	Natthi paññāsamā ābhā,	13	
PA_sn_1:13.3.4	vuṭṭhi ve paramā sarā”ti.	13	
PA_sn_1:14.0.1	Saṁyutta Nikāya 1.14	14	
PA_sn_1:14.0.2	2. Nandanavagga	14	
PA_sn_1:14.0.3	Khattiyasutta	14	
PA_sn_1:14.1.1	“Khattiyo dvipadaṁ seṭṭho,	14	
PA_sn_1:14.1.2	balībaddo catuppadaṁ;	14	
PA_sn_1:14.1.3	Komārī seṭṭhā bhariyānaṁ,	14	
PA_sn_1:14.1.4	yo ca puttāna pubbajo”ti.	14	
PA_sn_1:14.2.1	“Sambuddho dvipadaṁ seṭṭho,	14	
PA_sn_1:14.2.2	ājānīyo catuppadaṁ;	14	
PA_sn_1:14.2.3	Sussūsā seṭṭhā bhariyānaṁ,	14	
PA_sn_1:14.2.4	yo ca puttānamassavo”ti.	14	
PA_sn_1:15.0.1	Saṁyutta Nikāya 1.15	15	
PA_sn_1:15.0.2	2. Nandanavagga	15	
PA_sn_1:15.0.3	Saṇamānasutta	15	
PA_sn_1:15.1.1	“Ṭhite majjhanhike kāle,	15	
PA_sn_1:15.1.2	sannisīvesu pakkhisu;	15	
PA_sn_1:15.1.3	Saṇateva brahāraññaṁ,	15	
PA_sn_1:15.1.4	taṁ bhayaṁ paṭibhāti man”ti.	15	
PA_sn_1:15.2.1	“Ṭhite majjhanhike kāle,	15	
PA_sn_1:15.2.2	sannisīvesu pakkhisu;	15	
PA_sn_1:15.2.3	Saṇateva brahāraññaṁ,	15	
PA_sn_1:15.2.4	sā rati paṭibhāti man”ti.	15	
PA_sn_1:16.0.1	Saṁyutta Nikāya 1.16	16	
PA_sn_1:16.0.2	2. Nandanavagga	16	
PA_sn_1:16.0.3	Niddātandīsutta	16	
PA_sn_1:16.1.1	“Niddā tandī vijambhitā,	16	
PA_sn_1:16.1.2	Aratī bhattasammado;	16	
PA_sn_1:16.1.3	Etena nappakāsati,	16	
PA_sn_1:16.1.4	Ariyamaggo idha pāṇinan”ti.	16	
PA_sn_1:16.2.1	“Niddaṁ tandiṁ vijambhitaṁ,	16	
PA_sn_1:16.2.2	Aratiṁ bhattasammadaṁ;	16	
PA_sn_1:16.2.3	Vīriyena naṁ paṇāmetvā,	16	
PA_sn_1:16.2.4	Ariyamaggo visujjhatī”ti.	16	
PA_sn_1:17.0.1	Saṁyutta Nikāya 1.17	17	
PA_sn_1:17.0.2	2. Nandanavagga	17	
PA_sn_1:17.0.3	Dukkarasutta	17	
PA_sn_1:17.1.1	“Dukkaraṁ duttitikkhañca,	17	
PA_sn_1:17.1.2	abyattena ca sāmaññaṁ;	17	
PA_sn_1:17.1.3	Bahūhi tattha sambādhā,	17	
PA_sn_1:17.1.4	yattha bālo visīdatī”ti.	17	
PA_sn_1:17.2.1	“Katihaṁ careyya sāmaññaṁ,	17	
PA_sn_1:17.2.2	cittañce na nivāraye;	17	
PA_sn_1:17.2.3	Pade pade visīdeyya,	17	
PA_sn_1:17.2.4	saṅkappānaṁ vasānugoti.	17	
PA_sn_1:17.3.1	Kummova aṅgāni sake kapāle,	17	
PA_sn_1:17.3.2	Samodahaṁ bhikkhu manovitakke;	17	
PA_sn_1:17.3.3	Anissito aññamaheṭhayāno,	17	
PA_sn_1:17.3.4	Parinibbuto nūpavadeyya kañcī”ti.	17	
PA_sn_1:18.0.1	Saṁyutta Nikāya 1.18	18	
PA_sn_1:18.0.2	2. Nandanavagga	18	
PA_sn_1:18.0.3	Hirīsutta	18	
PA_sn_1:18.1.1	“Hirīnisedho puriso,	18	
PA_sn_1:18.1.2	koci lokasmiṁ vijjati;	18	
PA_sn_1:18.1.3	Yo nindaṁ apabodhati,	18	
PA_sn_1:18.1.4	asso bhadro kasāmivā”ti.	18	
PA_sn_1:18.2.1	“Hirīnisedhā tanuyā,	18	
PA_sn_1:18.2.2	ye caranti sadā satā;	18	
PA_sn_1:18.2.3	Antaṁ dukkhassa pappuyya,	18	
PA_sn_1:18.2.4	caranti visame saman”ti.	18	
PA_sn_1:19.0.1	Saṁyutta Nikāya 1.19	19	
PA_sn_1:19.0.2	2. Nandanavagga	19	
PA_sn_1:19.0.3	Kuṭikāsutta	19	
PA_sn_1:19.1.1	“Kacci te kuṭikā natthi,	19	
PA_sn_1:19.1.2	kacci natthi kulāvakā;	19	
PA_sn_1:19.1.3	Kacci santānakā natthi,	19	
PA_sn_1:19.1.4	kacci muttosi bandhanā”ti.	19	
PA_sn_1:19.2.1	“Taggha me kuṭikā natthi,	19	
PA_sn_1:19.2.2	taggha natthi kulāvakā;	19	
PA_sn_1:19.2.3	Taggha santānakā natthi,	19	
PA_sn_1:19.2.4	taggha muttomhi bandhanā”ti.	19	
PA_sn_1:19.3.1	“Kintāhaṁ kuṭikaṁ brūmi,	19	
PA_sn_1:19.3.2	kiṁ te brūmi kulāvakaṁ;	19	
PA_sn_1:19.3.3	Kiṁ te santānakaṁ brūmi,	19	
PA_sn_1:19.3.4	kintāhaṁ brūmi bandhanan”ti.	19	
PA_sn_1:19.4.1	“Mātaraṁ kuṭikaṁ brūsi,	19	
PA_sn_1:19.4.2	bhariyaṁ brūsi kulāvakaṁ;	19	
PA_sn_1:19.4.3	Putte santānake brūsi,	19	
PA_sn_1:19.4.4	taṇhaṁ me brūsi bandhanan”ti.	19	
PA_sn_1:19.5.1	“Sāhu te kuṭikā natthi,	19	
PA_sn_1:19.5.2	sāhu natthi kulāvakā;	19	
PA_sn_1:19.5.3	Sāhu santānakā natthi,	19	
PA_sn_1:19.5.4	sāhu muttosi bandhanā”ti.	19	
PA_sn_1:20.0.1	Saṁyutta Nikāya 1.20	20	
PA_sn_1:20.0.2	2. Nandanavagga	20	
PA_sn_1:20.0.3	Samiddhisutta	20	
PA_sn_1:20.1.1	Evaṁ me sutaṁ—	20	
PA_sn_1:20.1.2	ekaṁ samayaṁ bhagavā rājagahe viharati tapodārāme.	20	
PA_sn_1:20.1.3	Atha kho āyasmā samiddhi rattiyā paccūsasamayaṁ paccuṭṭhāya yena tapodā tenupasaṅkami gattāni parisiñcituṁ.	20	
PA_sn_1:20.1.4	Tapode gattāni parisiñcitvā paccuttaritvā ekacīvaro aṭṭhāsi gattāni pubbāpayamāno.	20	
PA_sn_1:20.1.5_0	Atha kho aññatarā devatā abhikkantāya rattiyā abhikkantavaṇṇā kevalakappaṁ tapodaṁ	20	
PA_sn_1:20.1.5_1	obhāsetvā yena āyasmā samiddhi tenupasaṅkami; upasaṅkamitvā vehāsaṁ ṭhitā āyasmantaṁ	20	
PA_sn_1:20.1.5_2	samiddhiṁ gāthāya ajjhabhāsi:	20	
PA_sn_1:20.2.1	“Abhutvā bhikkhasi bhikkhu,	20	
PA_sn_1:20.2.2	na hi bhutvāna bhikkhasi;	20	
PA_sn_1:20.2.3	Bhutvāna bhikkhu bhikkhassu,	20	
PA_sn_1:20.2.4	mā taṁ kālo upaccagā”ti.	20	
PA_sn_1:20.3.1	“Kālaṁ vohaṁ na jānāmi,	20	
PA_sn_1:20.3.2	channo kālo na dissati;	20	
PA_sn_1:20.3.3	Tasmā abhutvā bhikkhāmi,	20	
PA_sn_1:20.3.4	mā maṁ kālo upaccagā”ti.	20	
PA_sn_1:20.4.1	Atha kho sā devatā pathaviyaṁ patiṭṭhahitvā āyasmantaṁ samiddhiṁ etadavoca:	20	
PA_sn_1:20.4.2	“daharo tvaṁ, bhikkhu, pabbajito susu kāḷakeso, bhadrena yobbanena samannāgato, paṭhamena vayasā, anikkīḷitāvī kāmesu.	20	
PA_sn_1:20.4.3	Bhuñja, bhikkhu, mānusake kāme;	20	
PA_sn_1:20.4.4	mā sandiṭṭhikaṁ hitvā kālikaṁ anudhāvī”ti.	20	
PA_sn_1:20.5.1	“Na khvāhaṁ, āvuso, sandiṭṭhikaṁ hitvā kālikaṁ anudhāvāmi.	20	
PA_sn_1:20.5.2	Kālikañca khvāhaṁ, āvuso, hitvā sandiṭṭhikaṁ anudhāvāmi.	20	
PA_sn_1:20.5.3	Kālikā hi, āvuso, kāmā vuttā bhagavatā bahudukkhā bahupāyāsā; ādīnavo ettha bhiyyo.	20	
PA_sn_1:20.5.4	Sandiṭṭhiko ayaṁ dhammo akāliko ehipassiko opaneyyiko paccattaṁ veditabbo viññūhī”ti.	20	
PA_sn_1:20.6.1	“Kathañca, bhikkhu, kālikā kāmā vuttā bhagavatā bahudukkhā bahupāyāsā, ādīnavo ettha bhiyyo?	20	
PA_sn_1:20.6.2	Kathaṁ sandiṭṭhiko ayaṁ dhammo akāliko ehipassiko opaneyyiko paccattaṁ veditabbo viññūhī”ti?	20	
PA_sn_1:20.7.1	“Ahaṁ kho, āvuso, navo acirapabbajito adhunāgato imaṁ dhammavinayaṁ.	20	
PA_sn_1:20.7.2	Na tāhaṁ sakkomi vitthārena ācikkhituṁ.	20	
PA_sn_1:20.7.3	Ayaṁ so bhagavā arahaṁ sammāsambuddho rājagahe viharati tapodārāme.	20	
PA_sn_1:20.7.4	Taṁ bhagavantaṁ upasaṅkamitvā etamatthaṁ puccha.	20	
PA_sn_1:20.7.5	Yathā te bhagavā byākaroti tathā naṁ dhāreyyāsī”ti.	20	
PA_sn_1:20.8.1	“Na kho, bhikkhu, sukaro so bhagavā amhehi upasaṅkamituṁ, aññāhi mahesakkhāhi devatāhi parivuto.	20	
PA_sn_1:20.8.2	Sace kho tvaṁ, bhikkhu, taṁ bhagavantaṁ upasaṅkamitvā etamatthaṁ puccheyyāsi, mayampi āgaccheyyāma dhammassavanāyā”ti.	20	
PA_sn_1:20.8.3_0	“Evamāvuso”ti kho āyasmā samiddhi tassā devatāya paṭissutvā yena bhagavā tenupasaṅkami;	20	
PA_sn_1:20.8.3_1	upasaṅkamitvā bhagavantaṁ abhivādetvā ekamantaṁ nisīdi. Ekamantaṁ nisinno kho āyasmā	20	
PA_sn_1:20.8.3_2	samiddhi bhagavantaṁ etadavoca:	20	
PA_sn_1:20.9.1	“Idhāhaṁ, bhante, rattiyā paccūsasamayaṁ paccuṭṭhāya yena tapodā tenupasaṅkamiṁ gattāni parisiñcituṁ.	20	
PA_sn_1:20.9.2	Tapode gattāni parisiñcitvā paccuttaritvā ekacīvaro aṭṭhāsiṁ gattāni pubbāpayamāno.	20	
PA_sn_1:20.9.3	Atha kho, bhante, aññatarā devatā abhikkantāya rattiyā abhikkantavaṇṇā kevalakappaṁ tapodaṁ obhāsetvā yenāhaṁ tenupasaṅkami; upasaṅkamitvā vehāsaṁ ṭhitā imāya gāthāya ajjhabhāsi:	20	
PA_sn_1:20.10.1	‘Abhutvā bhikkhasi bhikkhu,	20	
PA_sn_1:20.10.2	na hi bhutvāna bhikkhasi;	20	
PA_sn_1:20.10.3	Bhutvāna bhikkhu bhikkhassu,	20	
PA_sn_1:20.10.4	mā taṁ kālo upaccagā’ti.	20	
PA_sn_1:20.11.1	Evaṁ vutte, ahaṁ, bhante, taṁ devataṁ gāthāya paccabhāsiṁ:	20	
PA_sn_1:20.12.1	‘Kālaṁ vohaṁ na jānāmi,	20	
PA_sn_1:20.12.2	channo kālo na dissati;	20	
PA_sn_1:20.12.3	Tasmā abhutvā bhikkhāmi,	20	
PA_sn_1:20.12.4	mā maṁ kālo upaccagā’ti.	20	
PA_sn_1:20.13.1	Atha kho, bhante, sā devatā pathaviyaṁ patiṭṭhahitvā maṁ etadavoca:	20	
PA_sn_1:20.13.2	‘daharo tvaṁ, bhikkhu, pabbajito susu kāḷakeso, bhadrena yobbanena samannāgato, paṭhamena vayasā, anikkīḷitāvī kāmesu.	20	
PA_sn_1:20.13.3	Bhuñja, bhikkhu, mānusake kāme;	20	
PA_sn_1:20.13.4	mā sandiṭṭhikaṁ hitvā kālikaṁ anudhāvī’ti.	20	
PA_sn_1:20.14.1	Evaṁ vuttāhaṁ, bhante, taṁ devataṁ etadavocaṁ:	20	
PA_sn_1:20.14.2	‘na khvāhaṁ, āvuso, sandiṭṭhikaṁ hitvā kālikaṁ anudhāvāmi;	20	
PA_sn_1:20.14.3	kālikañca khvāhaṁ, āvuso, hitvā sandiṭṭhikaṁ anudhāvāmi.	20	
PA_sn_1:20.14.4	Kālikā hi, āvuso, kāmā vuttā bhagavatā bahudukkhā bahupāyāsā; ādīnavo ettha bhiyyo.	20	
PA_sn_1:20.14.5	Sandiṭṭhiko ayaṁ dhammo akāliko ehipassiko opaneyyiko paccattaṁ veditabbo viññūhī’ti.	20	
PA_sn_1:20.15.1	Evaṁ vutte, bhante, sā devatā maṁ etadavoca:	20	
PA_sn_1:20.15.2	‘kathañca, bhikkhu, kālikā kāmā vuttā bhagavatā bahudukkhā bahupāyāsā; ādīnavo ettha bhiyyo?	20	
PA_sn_1:20.15.3	Kathaṁ sandiṭṭhiko ayaṁ dhammo akāliko ehipassiko opaneyyiko paccattaṁ veditabbo viññūhī’ti?	20	
PA_sn_1:20.16.1	Evaṁ vuttāhaṁ, bhante, taṁ devataṁ etadavocaṁ:	20	
PA_sn_1:20.16.2	‘ahaṁ kho, āvuso, navo acirapabbajito adhunāgato imaṁ dhammavinayaṁ, na tāhaṁ sakkomi vitthārena ācikkhituṁ.	20	
PA_sn_1:20.16.3	Ayaṁ so bhagavā arahaṁ sammāsambuddho rājagahe viharati tapodārāme.	20	
PA_sn_1:20.16.4	Taṁ bhagavantaṁ upasaṅkamitvā etamatthaṁ puccha.	20	
PA_sn_1:20.16.5	Yathā te bhagavā byākaroti tathā naṁ dhāreyyāsī’ti.	20	
PA_sn_1:20.17.1	Evaṁ vutte, bhante, sā devatā maṁ etadavoca:	20	
PA_sn_1:20.17.2	‘na kho, bhikkhu, sukaro so bhagavā amhehi upasaṅkamituṁ, aññāhi mahesakkhāhi devatāhi parivuto.	20	
PA_sn_1:20.17.3	Sace kho tvaṁ, bhikkhu, taṁ bhagavantaṁ upasaṅkamitvā etamatthaṁ puccheyyāsi, mayampi āgaccheyyāma dhammassavanāyā’ti.	20	
PA_sn_1:20.17.4	Sace, bhante, tassā devatāya saccaṁ vacanaṁ, idheva sā devatā avidūre”ti.	20	
PA_sn_1:20.18.1	Evaṁ vutte, sā devatā āyasmantaṁ samiddhiṁ etadavoca:	20	
PA_sn_1:20.18.2	“puccha, bhikkhu, puccha, bhikkhu, yamahaṁ anuppattā”ti.	20	
PA_sn_1:20.19.1	Atha kho bhagavā taṁ devataṁ gāthāhi ajjhabhāsi:	20	
PA_sn_1:20.20.1	“Akkheyyasaññino sattā,	20	
PA_sn_1:20.20.2	akkheyyasmiṁ patiṭṭhitā;	20	
PA_sn_1:20.20.3	Akkheyyaṁ apariññāya,	20	
PA_sn_1:20.20.4	yogamāyanti maccuno.	20	
PA_sn_1:20.21.1	Akkheyyañca pariññāya,	20	
PA_sn_1:20.21.2	Akkhātāraṁ na maññati;	20	
PA_sn_1:20.21.3	Tañhi tassa na hotīti,	20	
PA_sn_1:20.21.4	Yena naṁ vajjā na tassa atthi;	20	
PA_sn_1:20.21.5	Sace vijānāsi vadehi yakkhā”ti.	20	
PA_sn_1:20.22.1	“Na khvāhaṁ, bhante, imassa bhagavatā saṅkhittena bhāsitassa vitthārena atthaṁ ājānāmi.	20	
PA_sn_1:20.22.2	Sādhu me, bhante, bhagavā tathā bhāsatu yathāhaṁ imassa bhagavatā saṅkhittena bhāsitassa vitthārena atthaṁ jāneyyan”ti.	20	
PA_sn_1:20.23.1	“Samo visesī uda vā nihīno,	20	
PA_sn_1:20.23.2	Yo maññatī so vivadetha tena;	20	
PA_sn_1:20.23.3	Tīsu vidhāsu avikampamāno,	20	
PA_sn_1:20.23.4	Samo visesīti na tassa hoti;	20	
PA_sn_1:20.23.5	Sace vijānāsi vadehi yakkhā”ti.	20	
PA_sn_1:20.24.1	“Imassapi khvāhaṁ, bhante, bhagavatā saṅkhittena bhāsitassa na vitthārena atthaṁ ājānāmi.	20	
PA_sn_1:20.24.2	Sādhu me, bhante, bhagavā tathā bhāsatu yathāhaṁ imassa bhagavatā saṅkhittena bhāsitassa vitthārena atthaṁ jāneyyan”ti.	20	
PA_sn_1:20.25.1	“Pahāsi saṅkhaṁ na vimānamajjhagā,	20	
PA_sn_1:20.25.2	Acchecchi taṇhaṁ idha nāmarūpe;	20	
PA_sn_1:20.25.3	Taṁ chinnaganthaṁ anighaṁ nirāsaṁ,	20	
PA_sn_1:20.25.4	Pariyesamānā nājjhagamuṁ;	20	
PA_sn_1:20.25.5	Devā manussā idha vā huraṁ vā,	20	
PA_sn_1:20.25.6	Saggesu vā sabbanivesanesu.	20	
PA_sn_1:20.26.1	Sace vijānāsi vadehi yakkhā”ti.	20	
PA_sn_1:20.27.1	“Imassa khvāhaṁ, bhante, bhagavatā saṅkhittena bhāsitassa evaṁ vitthārena atthaṁ ājānāmi—	20	
PA_sn_1:20.28.1	Pāpaṁ na kayirā vacasā manasā,	20	
PA_sn_1:20.28.2	Kāyena vā kiñcana sabbaloke;	20	
PA_sn_1:20.28.3	Kāme pahāya satimā sampajāno,	20	
PA_sn_1:20.28.4	Dukkhaṁ na sevetha anatthasaṁhitan”ti.	20	
PA_sn_1:20.28.5	Nandanavaggo dutiyo.	20	
PA_sn_1:20.29.0	Tassuddānaṁ	20	
PA_sn_1:20.29.1	Nandanā nandati ceva,	20	
PA_sn_1:20.29.2	Natthiputtasamena ca;	20	
PA_sn_1:20.29.3	Khattiyo saṇamāno ca,	20	
PA_sn_1:20.29.4	Niddātandī ca dukkaraṁ;	20	
PA_sn_1:20.29.5	Hirī kuṭikā navamo,	20	
PA_sn_1:20.29.6	Dasamo vutto samiddhināti.	20	
PA_sn_1:21.0.1	Saṁyutta Nikāya 1.21	21	
PA_sn_1:21.0.2	3. Sattivagga	21	
PA_sn_1:21.0.3	Sattisutta	21	
PA_sn_1:21.1.1	Sāvatthinidānaṁ.	21	
PA_sn_1:21.1.2	Ekamantaṁ ṭhitā kho sā devatā bhagavato santike imaṁ gāthaṁ abhāsi:	21	
PA_sn_1:21.2.1	“Sattiyā viya omaṭṭho,	21	
PA_sn_1:21.2.2	ḍayhamānova matthake;	21	
PA_sn_1:21.2.3	Kāmarāgappahānāya,	21	
PA_sn_1:21.2.4	sato bhikkhu paribbaje”ti.	21	
PA_sn_1:21.3.1	“Sattiyā viya omaṭṭho,	21	
PA_sn_1:21.3.2	ḍayhamānova matthake;	21	
PA_sn_1:21.3.3	Sakkāyadiṭṭhippahānāya,	21	
PA_sn_1:21.3.4	sato bhikkhu paribbaje”ti.	21	
PA_sn_1:22.0.1	Saṁyutta Nikāya 1.22	22	
PA_sn_1:22.0.2	3. Sattivagga	22	
PA_sn_1:22.0.3	Phusatisutta	22	
PA_sn_1:22.1.1	“Nāphusantaṁ phusati ca,	22	
PA_sn_1:22.1.2	phusantañca tato phuse;	22	
PA_sn_1:22.1.3	Tasmā phusantaṁ phusati,	22	
PA_sn_1:22.1.4	appaduṭṭhapadosinan”ti.	22	
PA_sn_1:22.2.1	“Yo appaduṭṭhassa narassa dussati,	22	
PA_sn_1:22.2.2	Suddhassa posassa anaṅgaṇassa;	22	
PA_sn_1:22.2.3	Tameva bālaṁ pacceti pāpaṁ,	22	
PA_sn_1:22.2.4	Sukhumo rajo paṭivātaṁva khitto”ti.	22	
PA_sn_1:23.0.1	Saṁyutta Nikāya 1.23	23	
PA_sn_1:23.0.2	3. Sattivagga	23	
PA_sn_1:23.0.3	Jaṭāsutta	23	
PA_sn_1:23.1.1	“Antojaṭā bahijaṭā,	23	
PA_sn_1:23.1.2	Jaṭāya jaṭitā pajā;	23	
PA_sn_1:23.1.3	Taṁ taṁ gotama pucchāmi,	23	
PA_sn_1:23.1.4	Ko imaṁ vijaṭaye jaṭan”ti.	23	
PA_sn_1:23.2.1	“Sīle patiṭṭhāya naro sapañño,	23	
PA_sn_1:23.2.2	Cittaṁ paññañca bhāvayaṁ;	23	
PA_sn_1:23.2.3	Ātāpī nipako bhikkhu,	23	
PA_sn_1:23.2.4	So imaṁ vijaṭaye jaṭaṁ.	23	
PA_sn_1:23.3.1	Yesaṁ rāgo ca doso ca,	23	
PA_sn_1:23.3.2	avijjā ca virājitā;	23	
PA_sn_1:23.3.3	Khīṇāsavā arahanto,	23	
PA_sn_1:23.3.4	tesaṁ vijaṭitā jaṭā.	23	
PA_sn_1:23.4.1	Yattha nāmañca rūpañca,	23	
PA_sn_1:23.4.2	asesaṁ uparujjhati;	23	
PA_sn_1:23.4.3	Paṭighaṁ rūpasaññā ca,	23	
PA_sn_1:23.4.4	etthesā chijjate jaṭā”ti.	23	
PA_sn_1:24.0.1	Saṁyutta Nikāya 1.24	24	
PA_sn_1:24.0.2	3. Sattivagga	24	
PA_sn_1:24.0.3	Manonivāraṇasutta	24	
PA_sn_1:24.1.1	“Yato yato mano nivāraye,	24	
PA_sn_1:24.1.2	Na dukkhameti naṁ tato tato;	24	
PA_sn_1:24.1.3	Sa sabbato mano nivāraye,	24	
PA_sn_1:24.1.4	Sa sabbato dukkhā pamuccatī”ti.	24	
PA_sn_1:24.2.1	“Na sabbato mano nivāraye,	24	
PA_sn_1:24.2.2	Na mano saṁyatattamāgataṁ;	24	
PA_sn_1:24.2.3	Yato yato ca pāpakaṁ,	24	
PA_sn_1:24.2.4	Tato tato mano nivāraye”ti.	24	
PA_sn_1:25.0.1	Saṁyutta Nikāya 1.25	25	
PA_sn_1:25.0.2	3. Sattivagga	25	
PA_sn_1:25.0.3	Arahantasutta	25	
PA_sn_1:25.1.1	“Yo hoti bhikkhu arahaṁ katāvī,	25	
PA_sn_1:25.1.2	Khīṇāsavo antimadehadhārī;	25	
PA_sn_1:25.1.3	Ahaṁ vadāmītipi so vadeyya,	25	
PA_sn_1:25.1.4	Mamaṁ vadantītipi so vadeyyā”ti.	25	
PA_sn_1:25.2.1	“Yo hoti bhikkhu arahaṁ katāvī,	25	
PA_sn_1:25.2.2	Khīṇāsavo antimadehadhārī;	25	
PA_sn_1:25.2.3	Ahaṁ vadāmītipi so vadeyya,	25	
PA_sn_1:25.2.4	Mamaṁ vadantītipi so vadeyya;	25	
PA_sn_1:25.2.5	Loke samaññaṁ kusalo viditvā,	25	
PA_sn_1:25.2.6	Vohāramattena so vohareyyā”ti.	25	
PA_sn_1:25.3.1	“Yo hoti bhikkhu arahaṁ katāvī,	25	
PA_sn_1:25.3.2	Khīṇāsavo antimadehadhārī;	25	
PA_sn_1:25.3.3	Mānaṁ nu kho so upagamma bhikkhu,	25	
PA_sn_1:25.3.4	Ahaṁ vadāmītipi so vadeyya;	25	
PA_sn_1:25.3.5	Mamaṁ vadantītipi so vadeyyā”ti.	25	
PA_sn_1:25.4.1	“Pahīnamānassa na santi ganthā,	25	
PA_sn_1:25.4.2	Vidhūpitā mānaganthassa sabbe;	25	
PA_sn_1:25.4.3	Sa vītivatto maññataṁ sumedho,	25	
PA_sn_1:25.4.4	Ahaṁ vadāmītipi so vadeyya.	25	
PA_sn_1:25.5.1	Mamaṁ vadantītipi so vadeyya,	25	
PA_sn_1:25.5.2	Loke samaññaṁ kusalo viditvā;	25	
PA_sn_1:25.5.3	Vohāramattena so vohareyyā”ti.	25	
PA_sn_1:26.0.1	Saṁyutta Nikāya 1.26	26	
PA_sn_1:26.0.2	3. Sattivagga	26	
PA_sn_1:26.0.3	Pajjotasutta	26	
PA_sn_1:26.1.1	“Kati lokasmiṁ pajjotā,	26	
PA_sn_1:26.1.2	Tehi loko pakāsati;	26	
PA_sn_1:26.1.3	Bhagavantaṁ puṭṭhumāgamma,	26	
PA_sn_1:26.1.4	Kathaṁ jānemu taṁ mayan”ti.	26	
PA_sn_1:26.2.1	“Cattāro loke pajjotā,	26	
PA_sn_1:26.2.2	pañcamettha na vijjati;	26	
PA_sn_1:26.2.3	Divā tapati ādicco,	26	
PA_sn_1:26.2.4	rattimābhāti candimā.	26	
PA_sn_1:26.3.1	Atha aggi divārattiṁ,	26	
PA_sn_1:26.3.2	tattha tattha pakāsati;	26	
PA_sn_1:26.3.3	Sambuddho tapataṁ seṭṭho,	26	
PA_sn_1:26.3.4	esā ābhā anuttarā”ti.	26	
PA_sn_1:27.0.1	Saṁyutta Nikāya 1.27	27	
PA_sn_1:27.0.2	3. Sattivagga	27	
PA_sn_1:27.0.3	Sarasutta	27	
PA_sn_1:27.1.1	“Kuto sarā nivattanti,	27	
PA_sn_1:27.1.2	kattha vaṭṭaṁ na vattati;	27	
PA_sn_1:27.1.3	Kattha nāmañca rūpañca,	27	
PA_sn_1:27.1.4	asesaṁ uparujjhatī”ti.	27	
PA_sn_1:27.2.1	“Yattha āpo ca pathavī,	27	
PA_sn_1:27.2.2	tejo vāyo na gādhati;	27	
PA_sn_1:27.2.3	Ato sarā nivattanti,	27	
PA_sn_1:27.2.4	ettha vaṭṭaṁ na vattati;	27	
PA_sn_1:27.2.5	Ettha nāmañca rūpañca,	27	
PA_sn_1:27.2.6	asesaṁ uparujjhatī”ti.	27	
PA_sn_1:28.0.1	Saṁyutta Nikāya 1.28	28	
PA_sn_1:28.0.2	3. Sattivagga	28	
PA_sn_1:28.0.3	Mahaddhanasutta	28	
PA_sn_1:28.1.1	“Mahaddhanā mahābhogā,	28	
PA_sn_1:28.1.2	raṭṭhavantopi khattiyā;	28	
PA_sn_1:28.1.3	Aññamaññābhigijjhanti,	28	
PA_sn_1:28.1.4	kāmesu analaṅkatā.	28	
PA_sn_1:28.2.1	Tesu ussukkajātesu,	28	
PA_sn_1:28.2.2	bhavasotānusārisu;	28	
PA_sn_1:28.2.3	Kedha taṇhaṁ pajahiṁsu,	28	
PA_sn_1:28.2.4	ke lokasmiṁ anussukā”ti.	28	
PA_sn_1:28.3.1	“Hitvā agāraṁ pabbajitā,	28	
PA_sn_1:28.3.2	hitvā puttaṁ pasuṁ piyaṁ;	28	
PA_sn_1:28.3.3	Hitvā rāgañca dosañca,	28	
PA_sn_1:28.3.4	avijjañca virājiya;	28	
PA_sn_1:28.3.5	Khīṇāsavā arahanto,	28	
PA_sn_1:28.3.6	te lokasmiṁ anussukā”ti.	28	
PA_sn_1:29.0.1	Saṁyutta Nikāya 1.29	29	
PA_sn_1:29.0.2	3. Sattivagga	29	
PA_sn_1:29.0.3	Catucakkasutta	29	
PA_sn_1:29.1.1	“Catucakkaṁ navadvāraṁ,	29	
PA_sn_1:29.1.2	puṇṇaṁ lobhena saṁyutaṁ;	29	
PA_sn_1:29.1.3	Paṅkajātaṁ mahāvīra,	29	
PA_sn_1:29.1.4	kathaṁ yātrā bhavissatī”ti.	29	
PA_sn_1:29.2.1	“Chetvā naddhiṁ varattañca,	29	
PA_sn_1:29.2.2	icchā lobhañca pāpakaṁ;	29	
PA_sn_1:29.2.3	Samūlaṁ taṇhamabbuyha,	29	
PA_sn_1:29.2.4	evaṁ yātrā bhavissatī”ti.	29	
PA_sn_1:30.0.1	Saṁyutta Nikāya 1.30	30	
PA_sn_1:30.0.2	3. Sattivagga	30	
PA_sn_1:30.0.3	Eṇijaṅghasutta	30	
PA_sn_1:30.1.1	“Eṇijaṅghaṁ kisaṁ vīraṁ,	30	
PA_sn_1:30.1.2	appāhāraṁ alolupaṁ;	30	
PA_sn_1:30.1.3	Sīhaṁvekacaraṁ nāgaṁ,	30	
PA_sn_1:30.1.4	kāmesu anapekkhinaṁ;	30	
PA_sn_1:30.1.5	Upasaṅkamma pucchāma,	30	
PA_sn_1:30.1.6	kathaṁ dukkhā pamuccatī”ti.	30	
PA_sn_1:30.2.1	“Pañca kāmaguṇā loke,	30	
PA_sn_1:30.2.2	manochaṭṭhā paveditā;	30	
PA_sn_1:30.2.3	Ettha chandaṁ virājetvā,	30	
PA_sn_1:30.2.4	evaṁ dukkhā pamuccatī”ti.	30	
PA_sn_1:30.2.5	Sattivaggo tatiyo.	30	
PA_sn_1:30.3.0	Tassuddānaṁ	30	
PA_sn_1:30.3.1	Sattiyā phusati ceva,	30	
PA_sn_1:30.3.2	jaṭā manonivāraṇā;	30	
PA_sn_1:30.3.3	Arahantena pajjoto,	30	
PA_sn_1:30.3.4	sarā mahaddhanena ca;	30	
PA_sn_1:30.3.5	Catucakkena navamaṁ,	30	
PA_sn_1:30.3.6	eṇijaṅghena te dasāti.	30	
PA_sn_1:31.0.1	Saṁyutta Nikāya 1.31	31	
PA_sn_1:31.0.2	4. Satullapakāyikavagga	31	
PA_sn_1:31.0.3	Sabbhisutta	31	
PA_sn_1:31.1.1	Evaṁ me sutaṁ—	31	
PA_sn_1:31.1.2	ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme.	31	
PA_sn_1:31.1.3_0	Atha kho sambahulā satullapakāyikā devatāyo abhikkantāya rattiyā abhikkantavaṇṇā	31	
PA_sn_1:31.1.3_1	kevalakappaṁ jetavanaṁ obhāsetvā yena bhagavā tenupasaṅkamiṁsu; upasaṅkamitvā bhagavantaṁ	31	
PA_sn_1:31.1.3_2	abhivādetvā ekamantaṁ aṭṭhaṁsu.	31	
PA_sn_1:31.1.4	Ekamantaṁ ṭhitā kho ekā devatā bhagavato santike imaṁ gāthaṁ abhāsi:	31	
PA_sn_1:31.2.1	“Sabbhireva samāsetha,	31	
PA_sn_1:31.2.2	sabbhi kubbetha santhavaṁ;	31	
PA_sn_1:31.2.3	Sataṁ saddhammamaññāya,	31	
PA_sn_1:31.2.4	seyyo hoti na pāpiyo”ti.	31	
PA_sn_1:31.3.1	Atha kho aparā devatā bhagavato santike imaṁ gāthaṁ abhāsi:	31	
PA_sn_1:31.4.1	“Sabbhireva samāsetha,	31	
PA_sn_1:31.4.2	sabbhi kubbetha santhavaṁ;	31	
PA_sn_1:31.4.3	Sataṁ saddhammamaññāya,	31	
PA_sn_1:31.4.4	paññā labbhati nāññato”ti.	31	
PA_sn_1:31.5.1	Atha kho aparā devatā bhagavato santike imaṁ gāthaṁ abhāsi:	31	
PA_sn_1:31.6.1	“Sabbhireva samāsetha,	31	
PA_sn_1:31.6.2	sabbhi kubbetha santhavaṁ;	31	
PA_sn_1:31.6.3	Sataṁ saddhammamaññāya,	31	
PA_sn_1:31.6.4	sokamajjhe na socatī”ti.	31	
PA_sn_1:31.7.1	Atha kho aparā devatā bhagavato santike imaṁ gāthaṁ abhāsi:	31	
PA_sn_1:31.8.1	“Sabbhireva samāsetha,	31	
PA_sn_1:31.8.2	sabbhi kubbetha santhavaṁ;	31	
PA_sn_1:31.8.3	Sataṁ saddhammamaññāya,	31	
PA_sn_1:31.8.4	ñātimajjhe virocatī”ti.	31	
PA_sn_1:31.9.1	Atha kho aparā devatā bhagavato santike imaṁ gāthaṁ abhāsi:	31	
PA_sn_1:31.10.1	“Sabbhireva samāsetha,	31	
PA_sn_1:31.10.2	sabbhi kubbetha santhavaṁ;	31	
PA_sn_1:31.10.3	Sataṁ saddhammamaññāya,	31	
PA_sn_1:31.10.4	sattā gacchanti suggatin”ti.	31	
PA_sn_1:31.11.1	Atha kho aparā devatā bhagavato santike imaṁ gāthaṁ abhāsi:	31	
PA_sn_1:31.12.1	“Sabbhireva samāsetha,	31	
PA_sn_1:31.12.2	sabbhi kubbetha santhavaṁ;	31	
PA_sn_1:31.12.3	Sataṁ saddhammamaññāya,	31	
PA_sn_1:31.12.4	sattā tiṭṭhanti sātatan”ti.	31	
PA_sn_1:31.13.1	Atha kho aparā devatā bhagavantaṁ etadavoca:	31	
PA_sn_1:31.13.2	“kassa nu kho, bhagavā, subhāsitan”ti?	31	
PA_sn_1:31.14.1	“Sabbāsaṁ vo subhāsitaṁ pariyāyena, api ca mamapi suṇātha—	31	
PA_sn_1:31.15.1	Sabbhireva samāsetha,	31	
PA_sn_1:31.15.2	sabbhi kubbetha santhavaṁ;	31	
PA_sn_1:31.15.3	Sataṁ saddhammamaññāya,	31	
PA_sn_1:31.15.4	sabbadukkhā pamuccatī”ti.	31	
PA_sn_1:31.16.1	Idamavoca bhagavā.	31	
PA_sn_1:31.16.2	Attamanā tā devatāyo bhagavantaṁ abhivādetvā padakkhiṇaṁ katvā tatthevantaradhāyiṁsūti.	31	
PA_sn_1:32.0.1	Saṁyutta Nikāya 1.32	32	
PA_sn_1:32.0.2	4. Satullapakāyikavagga	32	
PA_sn_1:32.0.3	Maccharisutta	32	
PA_sn_1:32.1.1	Ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme.	32	
PA_sn_1:32.1.2_0	Atha kho sambahulā satullapakāyikā devatāyo abhikkantāya rattiyā abhikkantavaṇṇā	32	
PA_sn_1:32.1.2_1	kevalakappaṁ jetavanaṁ obhāsetvā yena bhagavā tenupasaṅkamiṁsu; upasaṅkamitvā bhagavantaṁ	32	
PA_sn_1:32.1.2_2	abhivādetvā ekamantaṁ aṭṭhaṁsu.	32	
PA_sn_1:32.1.3	Ekamantaṁ ṭhitā kho ekā devatā bhagavato santike imaṁ gāthaṁ abhāsi:	32	
PA_sn_1:32.2.1	“Maccherā ca pamādā ca,	32	
PA_sn_1:32.2.2	evaṁ dānaṁ na dīyati;	32	
PA_sn_1:32.2.3	Puññaṁ ākaṅkhamānena,	32	
PA_sn_1:32.2.4	deyyaṁ hoti vijānatā”ti.	32	
PA_sn_1:32.3.1	Atha kho aparā devatā bhagavato santike imā gāthāyo abhāsi:	32	
PA_sn_1:32.4.1	“Yasseva bhīto na dadāti maccharī,	32	
PA_sn_1:32.4.2	Tadevādadato bhayaṁ;	32	
PA_sn_1:32.4.3	Jighacchā ca pipāsā ca,	32	
PA_sn_1:32.4.4	Yassa bhāyati maccharī;	32	
PA_sn_1:32.4.5	Tameva bālaṁ phusati,	32	
PA_sn_1:32.4.6	Asmiṁ loke paramhi ca.	32	
PA_sn_1:32.5.1	Tasmā vineyya maccheraṁ,	32	
PA_sn_1:32.5.2	dajjā dānaṁ malābhibhū;	32	
PA_sn_1:32.5.3	Puññāni paralokasmiṁ,	32	
PA_sn_1:32.5.4	patiṭṭhā honti pāṇinan”ti.	32	
PA_sn_1:32.6.1	Atha kho aparā devatā bhagavato santike imā gāthāyo abhāsi:	32	
PA_sn_1:32.7.1	“Te matesu na mīyanti,	32	
PA_sn_1:32.7.2	panthānaṁva sahabbajaṁ;	32	
PA_sn_1:32.7.3	Appasmiṁ ye pavecchanti,	32	
PA_sn_1:32.7.4	esa dhammo sanantano.	32	
PA_sn_1:32.8.1	Appasmeke pavecchanti,	32	
PA_sn_1:32.8.2	bahuneke na dicchare;	32	
PA_sn_1:32.8.3	Appasmā dakkhiṇā dinnā,	32	
PA_sn_1:32.8.4	sahassena samaṁ mitā”ti.	32	
PA_sn_1:32.9.1	Atha kho aparā devatā bhagavato santike imā gāthāyo abhāsi:	32	
PA_sn_1:32.10.1	“Duddadaṁ dadamānānaṁ,	32	
PA_sn_1:32.10.2	dukkaraṁ kamma kubbataṁ;	32	
PA_sn_1:32.10.3	Asanto nānukubbanti,	32	
PA_sn_1:32.10.4	sataṁ dhammo duranvayo.	32	
PA_sn_1:32.11.1	Tasmā satañca asataṁ,	32	
PA_sn_1:32.11.2	nānā hoti ito gati;	32	
PA_sn_1:32.11.3	Asanto nirayaṁ yanti,	32	
PA_sn_1:32.11.4	santo saggaparāyanā”ti.	32	
PA_sn_1:32.12.1	Atha kho aparā devatā bhagavato santike etadavoca:	32	
PA_sn_1:32.12.2	“kassa nu kho, bhagavā, subhāsitan”ti?	32	
PA_sn_1:32.13.1	“Sabbāsaṁ vo subhāsitaṁ pariyāyena; api ca mamapi suṇātha—	32	
PA_sn_1:32.14.1	Dhammaṁ care yopi samuñjakaṁ care,	32	
PA_sn_1:32.14.2	Dārañca posaṁ dadamappakasmiṁ;	32	
PA_sn_1:32.14.3	Sataṁ sahassānaṁ sahassayāginaṁ,	32	
PA_sn_1:32.14.4	Kalampi nāgghanti tathāvidhassa te”ti.	32	
PA_sn_1:32.15.1	Atha kho aparā devatā bhagavantaṁ gāthāya ajjhabhāsi:	32	
PA_sn_1:32.16.1	“Kenesa yañño vipulo mahaggato,	32	
PA_sn_1:32.16.2	Samena dinnassa na agghameti;	32	
PA_sn_1:32.16.3	Kathaṁ sataṁ sahassānaṁ sahassayāginaṁ,	32	
PA_sn_1:32.16.4	Kalampi nāgghanti tathāvidhassa te”ti.	32	
PA_sn_1:32.17.1	“Dadanti heke visame niviṭṭhā,	32	
PA_sn_1:32.17.2	Chetvā vadhitvā atha socayitvā;	32	
PA_sn_1:32.17.3	Sā dakkhiṇā assumukhā sadaṇḍā,	32	
PA_sn_1:32.17.4	Samena dinnassa na agghameti.	32	
PA_sn_1:32.18.1	Evaṁ sataṁ sahassānaṁ sahassayāginaṁ,	32	
PA_sn_1:32.18.2	Kalampi nāgghanti tathāvidhassa te”ti.	32	
PA_sn_1:33.0.1	Saṁyutta Nikāya 1.33	33	
PA_sn_1:33.0.2	4. Satullapakāyikavagga	33	
PA_sn_1:33.0.3	Sādhusutta	33	
PA_sn_1:33.1.1	Sāvatthinidānaṁ.	33	
PA_sn_1:33.1.2_0	Atha kho sambahulā satullapakāyikā devatāyo abhikkantāya rattiyā abhikkantavaṇṇā	33	
PA_sn_1:33.1.2_1	kevalakappaṁ jetavanaṁ obhāsetvā yena bhagavā tenupasaṅkamiṁsu; upasaṅkamitvā bhagavantaṁ	33	
PA_sn_1:33.1.2_2	abhivādetvā ekamantaṁ aṭṭhaṁsu.	33	
PA_sn_1:33.1.3	Ekamantaṁ ṭhitā kho ekā devatā bhagavato santike imaṁ udānaṁ udānesi:	33	
PA_sn_1:33.2.1	“Sādhu kho mārisa dānaṁ,	33	
PA_sn_1:33.2.2	maccherā ca pamādā ca;	33	
PA_sn_1:33.2.3	Evaṁ dānaṁ na dīyati,	33	
PA_sn_1:33.2.4	puññaṁ ākaṅkhamānena;	33	
PA_sn_1:33.2.5	Deyyaṁ hoti vijānatā”ti.	33	
PA_sn_1:33.3.1	Atha kho aparā devatā bhagavato santike imaṁ udānaṁ udānesi:	33	
PA_sn_1:33.4.1	“Sādhu kho mārisa dānaṁ,	33	
PA_sn_1:33.4.2	Api ca appakasmimpi sāhu dānaṁ.	33	
PA_sn_1:33.5.1	Appasmeke pavecchanti,	33	
PA_sn_1:33.5.2	bahuneke na dicchare;	33	
PA_sn_1:33.5.3	Appasmā dakkhiṇā dinnā,	33	
PA_sn_1:33.5.4	sahassena samaṁ mitā”ti.	33	
PA_sn_1:33.6.1	Atha kho aparā devatā bhagavato santike imaṁ udānaṁ udānesi:	33	
PA_sn_1:33.7.1	“Sādhu kho mārisa dānaṁ,	33	
PA_sn_1:33.7.2	Appakasmimpi sāhu dānaṁ;	33	
PA_sn_1:33.7.3	Api ca saddhāyapi sāhu dānaṁ,	33	
PA_sn_1:33.7.4	Dānañca yuddhañca samānamāhu;	33	
PA_sn_1:33.7.5	Appāpi santā bahuke jinanti,	33	
PA_sn_1:33.7.6	Appampi ce saddahāno dadāti;	33	
PA_sn_1:33.7.7	Teneva so hoti sukhī paratthā”ti.	33	
PA_sn_1:33.8.1	Atha kho aparā devatā bhagavato santike imaṁ udānaṁ udānesi:	33	
PA_sn_1:33.9.1	“Sādhu kho mārisa dānaṁ,	33	
PA_sn_1:33.9.2	Appakasmimpi sāhu dānaṁ;	33	
PA_sn_1:33.9.3	Saddhāyapi sāhu dānaṁ,	33	
PA_sn_1:33.9.4	Api ca dhammaladdhassāpi sāhu dānaṁ.	33	
PA_sn_1:33.10.1	Yo dhammaladdhassa dadāti dānaṁ,	33	
PA_sn_1:33.10.2	Uṭṭhānavīriyādhigatassa jantu;	33	
PA_sn_1:33.10.3	Atikkamma so vetaraṇiṁ yamassa,	33	
PA_sn_1:33.10.4	Dibbāni ṭhānāni upeti macco”ti.	33	
PA_sn_1:33.11.1	Atha kho aparā devatā bhagavato santike imaṁ udānaṁ udānesi:	33	
PA_sn_1:33.12.1	“Sādhu kho mārisa dānaṁ,	33	
PA_sn_1:33.12.2	Appakasmimpi sāhu dānaṁ;	33	
PA_sn_1:33.12.3	Saddhāyapi sāhu dānaṁ,	33	
PA_sn_1:33.12.4	Dhammaladdhassāpi sāhu dānaṁ;	33	
PA_sn_1:33.12.5	Api ca viceyya dānampi sāhu dānaṁ.	33	
PA_sn_1:33.13.1	Viceyya dānaṁ sugatappasatthaṁ,	33	
PA_sn_1:33.13.2	Ye dakkhiṇeyyā idha jīvaloke;	33	
PA_sn_1:33.13.3	Etesu dinnāni mahapphalāni,	33	
PA_sn_1:33.13.4	Bījāni vuttāni yathā sukhette”ti.	33	
PA_sn_1:33.14.1	Atha kho aparā devatā bhagavato santike imaṁ udānaṁ udānesi:	33	
PA_sn_1:33.15.1	“Sādhu kho mārisa dānaṁ,	33	
PA_sn_1:33.15.2	Appakasmimpi sāhu dānaṁ;	33	
PA_sn_1:33.15.3	Saddhāyapi sāhu dānaṁ,	33	
PA_sn_1:33.15.4	Dhammaladdhassāpi sāhu dānaṁ;	33	
PA_sn_1:33.15.5	Viceyya dānampi sāhu dānaṁ,	33	
PA_sn_1:33.15.6	Api ca pāṇesupi sādhu saṁyamo.	33	
PA_sn_1:33.16.1	Yo pāṇabhūtāni aheṭhayaṁ caraṁ,	33	
PA_sn_1:33.16.2	Parūpavādā na karonti pāpaṁ;	33	
PA_sn_1:33.16.3	Bhīruṁ pasaṁsanti na hi tattha sūraṁ,	33	
PA_sn_1:33.16.4	Bhayā hi santo na karonti pāpan”ti.	33	
PA_sn_1:33.17.1	Atha kho aparā devatā bhagavantaṁ etadavoca:	33	
PA_sn_1:33.17.2	“kassa nu kho, bhagavā, subhāsitan”ti?	33	
PA_sn_1:33.18.1	“Sabbāsaṁ vo subhāsitaṁ pariyāyena, api ca mamapi suṇātha—	33	
PA_sn_1:33.19.1	Saddhā hi dānaṁ bahudhā pasatthaṁ,	33	
PA_sn_1:33.19.2	Dānā ca kho dhammapadaṁva seyyo;	33	
PA_sn_1:33.19.3	Pubbe ca hi pubbatare ca santo,	33	
PA_sn_1:33.19.4	Nibbānamevajjhagamuṁ sapaññā”ti.	33	
PA_sn_1:34.0.1	Saṁyutta Nikāya 1.34	34	
PA_sn_1:34.0.2	4. Satullapakāyikavagga	34	
PA_sn_1:34.0.3	Nasantisutta	34	
PA_sn_1:34.1.1	Ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme.	34	
PA_sn_1:34.1.2_0	Atha kho sambahulā satullapakāyikā devatāyo abhikkantāya rattiyā abhikkantavaṇṇā	34	
PA_sn_1:34.1.2_1	kevalakappaṁ jetavanaṁ obhāsetvā yena bhagavā tenupasaṅkamiṁsu; upasaṅkamitvā bhagavantaṁ	34	
PA_sn_1:34.1.2_2	abhivādetvā ekamantaṁ aṭṭhaṁsu.	34	
PA_sn_1:34.1.3	Ekamantaṁ ṭhitā kho ekā devatā bhagavato santike imaṁ gāthaṁ abhāsi:	34	
PA_sn_1:34.2.1	“Na santi kāmā manujesu niccā,	34	
PA_sn_1:34.2.2	Santīdha kamanīyāni yesu baddho;	34	
PA_sn_1:34.2.3	Yesu pamatto apunāgamanaṁ,	34	
PA_sn_1:34.2.4	Anāgantā puriso maccudheyyā”ti.	34	
PA_sn_1:34.3.1	“Chandajaṁ aghaṁ chandajaṁ dukkhaṁ,	34	
PA_sn_1:34.3.2	Chandavinayā aghavinayo;	34	
PA_sn_1:34.3.3	Aghavinayā dukkhavinayo”ti.	34	
PA_sn_1:34.4.1	“Na te kāmā yāni citrāni loke,	34	
PA_sn_1:34.4.2	Saṅkapparāgo purisassa kāmo;	34	
PA_sn_1:34.4.3	Tiṭṭhanti citrāni tatheva loke,	34	
PA_sn_1:34.4.4	Athettha dhīrā vinayanti chandaṁ.	34	
PA_sn_1:34.5.1	Kodhaṁ jahe vippajaheyya mānaṁ,	34	
PA_sn_1:34.5.2	Saṁyojanaṁ sabbamatikkameyya;	34	
PA_sn_1:34.5.3	Taṁ nāmarūpasmimasajjamānaṁ,	34	
PA_sn_1:34.5.4	Akiñcanaṁ nānupatanti dukkhā.	34	
PA_sn_1:34.6.1	Pahāsi saṅkhaṁ na vimānamajjhagā,	34	
PA_sn_1:34.6.2	Acchecchi taṇhaṁ idha nāmarūpe;	34	
PA_sn_1:34.6.3	Taṁ chinnaganthaṁ anighaṁ nirāsaṁ,	34	
PA_sn_1:34.6.4	Pariyesamānā nājjhagamuṁ;	34	
PA_sn_1:34.6.5	Devā manussā idha vā huraṁ vā,	34	
PA_sn_1:34.6.6	Saggesu vā sabbanivesanesū”ti.	34	
PA_sn_1:34.7.1	“Tañce hi nāddakkhuṁ tathāvimuttaṁ,	34	
PA_sn_1:34.7.2	(iccāyasmā mogharājā)	34	
PA_sn_1:34.7.3	Devā manussā idha vā huraṁ vā;	34	
PA_sn_1:34.7.4	Naruttamaṁ atthacaraṁ narānaṁ,	34	
PA_sn_1:34.7.5	Ye taṁ namassanti pasaṁsiyā te”ti.	34	
PA_sn_1:34.8.1	“Pasaṁsiyā tepi bhavanti bhikkhū,	34	
PA_sn_1:34.8.2	(mogharājāti bhagavā)	34	
PA_sn_1:34.8.3	Ye taṁ namassanti tathāvimuttaṁ;	34	
PA_sn_1:34.8.4	Aññāya dhammaṁ vicikicchaṁ pahāya,	34	
PA_sn_1:34.8.5	Saṅgātigā tepi bhavanti bhikkhū”ti.	34	
PA_sn_1:35.0.1	Saṁyutta Nikāya 1.35	35	
PA_sn_1:35.0.2	4. Satullapakāyikavagga	35	
PA_sn_1:35.0.3	Ujjhānasaññisutta	35	
PA_sn_1:35.1.1	Ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme.	35	
PA_sn_1:35.1.2	Atha kho sambahulā ujjhānasaññikā devatāyo abhikkantāya rattiyā abhikkantavaṇṇā kevalakappaṁ jetavanaṁ obhāsetvā yena bhagavā tenupasaṅkamiṁsu; upasaṅkamitvā vehāsaṁ aṭṭhaṁsu.	35	
PA_sn_1:35.1.3	Vehāsaṁ ṭhitā kho ekā devatā bhagavato santike imaṁ gāthaṁ abhāsi:	35	
PA_sn_1:35.2.1	“Aññathā santamattānaṁ,	35	
PA_sn_1:35.2.2	aññathā yo pavedaye;	35	
PA_sn_1:35.2.3	Nikacca kitavasseva,	35	
PA_sn_1:35.2.4	bhuttaṁ theyyena tassa taṁ.	35	
PA_sn_1:35.3.1	Yañhi kayirā tañhi vade,	35	
PA_sn_1:35.3.2	yaṁ na kayirā na taṁ vade;	35	
PA_sn_1:35.3.3	Akarontaṁ bhāsamānaṁ,	35	
PA_sn_1:35.3.4	parijānanti paṇḍitā”ti.	35	
PA_sn_1:35.4.1	“Na yidaṁ bhāsitamattena,	35	
PA_sn_1:35.4.2	ekantasavanena vā;	35	
PA_sn_1:35.4.3	Anukkamitave sakkā,	35	
PA_sn_1:35.4.4	yāyaṁ paṭipadā daḷhā;	35	
PA_sn_1:35.4.5	Yāya dhīrā pamuccanti,	35	
PA_sn_1:35.4.6	jhāyino mārabandhanā.	35	
PA_sn_1:35.5.1	Na ve dhīrā pakubbanti,	35	
PA_sn_1:35.5.2	viditvā lokapariyāyaṁ;	35	
PA_sn_1:35.5.3	Aññāya nibbutā dhīrā,	35	
PA_sn_1:35.5.4	tiṇṇā loke visattikan”ti.	35	
PA_sn_1:35.6.1	Atha kho tā devatāyo pathaviyaṁ patiṭṭhahitvā bhagavato pādesu sirasā nipatitvā bhagavantaṁ etadavocuṁ:	35	
PA_sn_1:35.6.2	“accayo no, bhante, accagamā yathābālaṁ yathāmūḷhaṁ yathāakusalaṁ, yā mayaṁ bhagavantaṁ āsādetabbaṁ amaññimhā.	35	
PA_sn_1:35.6.3	Tāsaṁ no, bhante, bhagavā accayaṁ accayato paṭiggaṇhātu āyatiṁ saṁvarāyā”ti.	35	
PA_sn_1:35.6.4	Atha kho bhagavā sitaṁ pātvākāsi.	35	
PA_sn_1:35.6.5	Atha kho tā devatāyo bhiyyoso mattāya ujjhāyantiyo vehāsaṁ abbhuggañchuṁ.	35	
PA_sn_1:35.6.6	Ekā devatā bhagavato santike imaṁ gāthaṁ abhāsi:	35	
PA_sn_1:35.7.1	“Accayaṁ desayantīnaṁ,	35	
PA_sn_1:35.7.2	yo ce na paṭigaṇhati;	35	
PA_sn_1:35.7.3	Kopantaro dosagaru,	35	
PA_sn_1:35.7.4	sa veraṁ paṭimuñcatī”ti.	35	
PA_sn_1:35.8.1	“Accayo ce na vijjetha,	35	
PA_sn_1:35.8.2	nocidhāpagataṁ siyā;	35	
PA_sn_1:35.8.3	Verāni na ca sammeyyuṁ,	35	
PA_sn_1:35.8.4	kenīdha kusalo siyā”ti.	35	
PA_sn_1:35.9.1	“Kassaccayā na vijjanti,	35	
PA_sn_1:35.9.2	kassa natthi apāgataṁ;	35	
PA_sn_1:35.9.3	Ko na sammohamāpādi,	35	
PA_sn_1:35.9.4	ko ca dhīro sadā sato”ti.	35	
PA_sn_1:35.10.1	“Tathāgatassa buddhassa,	35	
PA_sn_1:35.10.2	sabbabhūtānukampino;	35	
PA_sn_1:35.10.3	Tassaccayā na vijjanti,	35	
PA_sn_1:35.10.4	tassa natthi apāgataṁ;	35	
PA_sn_1:35.10.5	So na sammohamāpādi,	35	
PA_sn_1:35.10.6	sova dhīro sadā satoti.	35	
PA_sn_1:35.11.1	Accayaṁ desayantīnaṁ,	35	
PA_sn_1:35.11.2	yo ce na paṭigaṇhati;	35	
PA_sn_1:35.11.3	Kopantaro dosagaru,	35	
PA_sn_1:35.11.4	sa veraṁ paṭimuñcati;	35	
PA_sn_1:35.11.5	Taṁ veraṁ nābhinandāmi,	35	
PA_sn_1:35.11.6	paṭiggaṇhāmi voccayan”ti.	35	
PA_sn_1:36.0.1	Saṁyutta Nikāya 1.36	36	
PA_sn_1:36.0.2	4. Satullapakāyikavagga	36	
PA_sn_1:36.0.3	Saddhāsutta	36	
PA_sn_1:36.1.1	Ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme.	36	
PA_sn_1:36.1.2_0	Atha kho sambahulā satullapakāyikā devatāyo abhikkantāya rattiyā abhikkantavaṇṇā	36	
PA_sn_1:36.1.2_1	kevalakappaṁ jetavanaṁ obhāsetvā yena bhagavā tenupasaṅkamiṁsu; upasaṅkamitvā bhagavantaṁ	36	
PA_sn_1:36.1.2_2	abhivādetvā ekamantaṁ aṭṭhaṁsu.	36	
PA_sn_1:36.1.3	Ekamantaṁ ṭhitā kho ekā devatā bhagavato santike imaṁ gāthaṁ abhāsi:	36	
PA_sn_1:36.2.1	“Saddhā dutiyā purisassa hoti,	36	
PA_sn_1:36.2.2	No ce assaddhiyaṁ avatiṭṭhati;	36	
PA_sn_1:36.2.3	Yaso ca kittī ca tatvassa hoti,	36	
PA_sn_1:36.2.4	Saggañca so gacchati sarīraṁ vihāyā”ti.	36	
PA_sn_1:36.3.1	Atha kho aparā devatā bhagavato santike imā gāthāyo abhāsi:	36	
PA_sn_1:36.4.1	“Kodhaṁ jahe vippajaheyya mānaṁ,	36	
PA_sn_1:36.4.2	Saṁyojanaṁ sabbamatikkameyya;	36	
PA_sn_1:36.4.3	Taṁ nāmarūpasmimasajjamānaṁ,	36	
PA_sn_1:36.4.4	Akiñcanaṁ nānupatanti saṅgā”ti.	36	
PA_sn_1:36.5.1	“Pamādamanuyuñjanti,	36	
PA_sn_1:36.5.2	bālā dummedhino janā;	36	
PA_sn_1:36.5.3	Appamādañca medhāvī,	36	
PA_sn_1:36.5.4	dhanaṁ seṭṭhaṁva rakkhati.	36	
PA_sn_1:36.6.1	Mā pamādamanuyuñjetha,	36	
PA_sn_1:36.6.2	mā kāmarati santhavaṁ;	36	
PA_sn_1:36.6.3	Appamatto hi jhāyanto,	36	
PA_sn_1:36.6.4	pappoti paramaṁ sukhan”ti.	36	
PA_sn_1:37.0.1	Saṁyutta Nikāya 1.37	37	
PA_sn_1:37.0.2	4. Satullapakāyikavagga	37	
PA_sn_1:37.0.3	Samayasutta	37	
PA_sn_1:37.1.1	Evaṁ me sutaṁ—	37	
PA_sn_1:37.1.2	ekaṁ samayaṁ bhagavā sakkesu viharati kapilavatthusmiṁ mahāvane mahatā bhikkhusaṅghena saddhiṁ pañcamattehi bhikkhusatehi sabbeheva arahantehi;	37	
PA_sn_1:37.1.3	dasahi ca lokadhātūhi devatā yebhuyyena sannipatitā honti bhagavantaṁ dassanāya bhikkhusaṅghañca.	37	
PA_sn_1:37.1.4	Atha kho catunnaṁ suddhāvāsakāyikānaṁ devatānaṁ etadahosi:	37	
PA_sn_1:37.1.5	“ayaṁ kho bhagavā sakkesu viharati kapilavatthusmiṁ mahāvane mahatā bhikkhusaṅghena saddhiṁ pañcamattehi bhikkhusatehi sabbeheva arahantehi;	37	
PA_sn_1:37.1.6	dasahi ca lokadhātūhi devatā yebhuyyena sannipatitā honti bhagavantaṁ dassanāya bhikkhusaṅghañca.	37	
PA_sn_1:37.1.7	Yannūna mayampi yena bhagavā tenupasaṅkameyyāma; upasaṅkamitvā bhagavato santike paccekaṁ gāthaṁ bhāseyyāmā”ti.	37	
PA_sn_1:37.2.1	Atha kho tā devatā—seyyathāpi nāma balavā puriso samiñjitaṁ vā bāhaṁ pasāreyya pasāritaṁ vā bāhaṁ samiñjeyya; evameva—suddhāvāsesu devesu antarahitā bhagavato purato pāturahesuṁ.	37	
PA_sn_1:37.2.2	Atha kho tā devatā bhagavantaṁ abhivādetvā ekamantaṁ aṭṭhaṁsu.	37	
PA_sn_1:37.2.3	Ekamantaṁ ṭhitā kho ekā devatā bhagavato santike imaṁ gāthaṁ abhāsi:	37	
PA_sn_1:37.3.1	“Mahāsamayo pavanasmiṁ,	37	
PA_sn_1:37.3.2	Devakāyā samāgatā;	37	
PA_sn_1:37.3.3	Āgatamha imaṁ dhammasamayaṁ,	37	
PA_sn_1:37.3.4	Dakkhitāye aparājitasaṅghan”ti.	37	
PA_sn_1:37.4.1	Atha kho aparā devatā bhagavato santike imaṁ gāthaṁ abhāsi:	37	
PA_sn_1:37.5.1	“Tatra bhikkhavo samādahaṁsu,	37	
PA_sn_1:37.5.2	Cittamattano ujukaṁ akaṁsu;	37	
PA_sn_1:37.5.3	Sārathīva nettāni gahetvā,	37	
PA_sn_1:37.5.4	Indriyāni rakkhanti paṇḍitā”ti.	37	
PA_sn_1:37.6.1	Atha kho aparā devatā bhagavato santike imaṁ gāthaṁ abhāsi:	37	
PA_sn_1:37.7.1	“Chetvā khīlaṁ chetvā palighaṁ,	37	
PA_sn_1:37.7.2	Indakhīlaṁ ūhacca manejā;	37	
PA_sn_1:37.7.3	Te caranti suddhā vimalā,	37	
PA_sn_1:37.7.4	Cakkhumatā sudantā susunāgā”ti.	37	
PA_sn_1:37.8.1	Atha kho aparā devatā bhagavato santike imaṁ gāthaṁ abhāsi:	37	
PA_sn_1:37.9.1	“Ye keci buddhaṁ saraṇaṁ gatāse,	37	
PA_sn_1:37.9.2	Na te gamissanti apāyabhūmiṁ;	37	
PA_sn_1:37.9.3	Pahāya mānusaṁ dehaṁ,	37	
PA_sn_1:37.9.4	Devakāyaṁ paripūressantī”ti.	37	
PA_sn_1:38.0.1	Saṁyutta Nikāya 1.38	38	
PA_sn_1:38.0.2	4. Satullapakāyikavagga	38	
PA_sn_1:38.0.3	Sakalikasutta	38	
PA_sn_1:38.1.1	Evaṁ me sutaṁ—	38	
PA_sn_1:38.1.2	ekaṁ samayaṁ bhagavā rājagahe viharati maddakucchismiṁ migadāye.	38	
PA_sn_1:38.1.3	Tena kho pana samayena bhagavato pādo sakalikāya khato hoti.	38	
PA_sn_1:38.1.4	Bhusā sudaṁ bhagavato vedanā vattanti sārīrikā vedanā dukkhā tibbā kharā kaṭukā asātā amanāpā;	38	
PA_sn_1:38.1.5	tā sudaṁ bhagavā sato sampajāno adhivāseti avihaññamāno.	38	
PA_sn_1:38.1.6	Atha kho bhagavā catugguṇaṁ saṅghāṭiṁ paññāpetvā dakkhiṇena passena sīhaseyyaṁ kappeti pāde pādaṁ accādhāya sato sampajāno.	38	
PA_sn_1:38.2.1_0	Atha kho sattasatā satullapakāyikā devatāyo abhikkantāya rattiyā abhikkantavaṇṇā	38	
PA_sn_1:38.2.1_1	kevalakappaṁ maddakucchiṁ obhāsetvā yena bhagavā tenupasaṅkamiṁsu; upasaṅkamitvā	38	
PA_sn_1:38.2.1_2	bhagavantaṁ abhivādetvā ekamantaṁ aṭṭhaṁsu.	38	
PA_sn_1:38.2.2	Ekamantaṁ ṭhitā kho ekā devatā bhagavato santike imaṁ udānaṁ udānesi:	38	
PA_sn_1:38.2.3	“nāgo vata, bho, samaṇo gotamo;	38	
PA_sn_1:38.2.4	nāgavatā ca samuppannā sārīrikā vedanā dukkhā tibbā kharā kaṭukā asātā amanāpā sato sampajāno adhivāseti avihaññamāno”ti.	38	
PA_sn_1:38.3.1	Atha kho aparā devatā bhagavato santike imaṁ udānaṁ udānesi:	38	
PA_sn_1:38.3.2	“sīho vata, bho, samaṇo gotamo;	38	
PA_sn_1:38.3.3	sīhavatā ca samuppannā sārīrikā vedanā dukkhā tibbā kharā kaṭukā asātā amanāpā sato sampajāno adhivāseti avihaññamāno”ti.	38	
PA_sn_1:38.4.1	Atha kho aparā devatā bhagavato santike imaṁ udānaṁ udānesi:	38	
PA_sn_1:38.4.2	“ājānīyo vata, bho, samaṇo gotamo;	38	
PA_sn_1:38.4.3	ājānīyavatā ca samuppannā sārīrikā vedanā dukkhā tibbā kharā kaṭukā asātā amanāpā sato sampajāno adhivāseti avihaññamāno”ti.	38	
PA_sn_1:38.5.1	Atha kho aparā devatā bhagavato santike imaṁ udānaṁ udānesi:	38	
PA_sn_1:38.5.2	“nisabho vata, bho, samaṇo gotamo;	38	
PA_sn_1:38.5.3	nisabhavatā ca samuppannā sārīrikā vedanā dukkhā tibbā kharā kaṭukā asātā amanāpā sato sampajāno adhivāseti avihaññamāno”ti.	38	
PA_sn_1:38.6.1	Atha kho aparā devatā bhagavato santike imaṁ udānaṁ udānesi:	38	
PA_sn_1:38.6.2	“dhorayho vata, bho, samaṇo gotamo;	38	
PA_sn_1:38.6.3	dhorayhavatā ca samuppannā sārīrikā vedanā dukkhā tibbā kharā kaṭukā asātā amanāpā sato sampajāno adhivāseti avihaññamāno”ti.	38	
PA_sn_1:38.7.1	Atha kho aparā devatā bhagavato santike imaṁ udānaṁ udānesi:	38	
PA_sn_1:38.7.2	“danto vata, bho, samaṇo gotamo;	38	
PA_sn_1:38.7.3	dantavatā ca samuppannā sārīrikā vedanā dukkhā tibbā kharā kaṭukā asātā amanāpā sato sampajāno adhivāseti avihaññamāno”ti.	38	
PA_sn_1:38.8.1	Atha kho aparā devatā bhagavato santike imaṁ udānaṁ udānesi:	38	
PA_sn_1:38.8.2	“passa samādhiṁ subhāvitaṁ cittañca suvimuttaṁ, na cābhinataṁ na cāpanataṁ na ca sasaṅkhāraniggayhavāritagataṁ.	38	
PA_sn_1:38.8.3	Yo evarūpaṁ purisanāgaṁ purisasīhaṁ purisaājānīyaṁ purisanisabhaṁ purisadhorayhaṁ purisadantaṁ atikkamitabbaṁ maññeyya kimaññatra adassanā”ti.	38	
PA_sn_1:38.9.1	“Pañcavedā sataṁ samaṁ,	38	
PA_sn_1:38.9.2	Tapassī brāhmaṇā caraṁ;	38	
PA_sn_1:38.9.3	Cittañca nesaṁ na sammā vimuttaṁ,	38	
PA_sn_1:38.9.4	Hīnattharūpā na pāraṅgamā te.	38	
PA_sn_1:38.10.1	Taṇhādhipannā vatasīlabaddhā,	38	
PA_sn_1:38.10.2	Lūkhaṁ tapaṁ vassasataṁ carantā;	38	
PA_sn_1:38.10.3	Cittañca nesaṁ na sammā vimuttaṁ,	38	
PA_sn_1:38.10.4	Hīnattharūpā na pāraṅgamā te.	38	
PA_sn_1:38.11.1	Na mānakāmassa damo idhatthi,	38	
PA_sn_1:38.11.2	Na monamatthi asamāhitassa;	38	
PA_sn_1:38.11.3	Eko araññe viharaṁ pamatto,	38	
PA_sn_1:38.11.4	Na maccudheyyassa tareyya pāran”ti.	38	
PA_sn_1:38.12.1	“Mānaṁ pahāya susamāhitatto,	38	
PA_sn_1:38.12.2	Sucetaso sabbadhi vippamutto;	38	
PA_sn_1:38.12.3	Eko araññe viharamappamatto,	38	
PA_sn_1:38.12.4	Sa maccudheyyassa tareyya pāran”ti.	38	
PA_sn_1:39.0.1	Saṁyutta Nikāya 1.39	39	
PA_sn_1:39.0.2	4. Satullapakāyikavagga	39	
PA_sn_1:39.0.3	Paṭhamapajjunnadhītusutta	39	
PA_sn_1:39.1.1	Evaṁ me sutaṁ—	39	
PA_sn_1:39.1.2	ekaṁ samayaṁ bhagavā vesāliyaṁ viharati mahāvane kūṭāgārasālāyaṁ.	39	
PA_sn_1:39.1.3_0	Atha kho kokanadā pajjunnassa dhītā abhikkantāya rattiyā abhikkantavaṇṇā kevalakappaṁ	39	
PA_sn_1:39.1.3_1	mahāvanaṁ obhāsetvā yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ aṭṭhāsi.	39	
PA_sn_1:39.1.4	Ekamantaṁ ṭhitā kho sā devatā kokanadā pajjunnassa dhītā bhagavato santike imā gāthāyo abhāsi:	39	
PA_sn_1:39.2.1	“Vesāliyaṁ vane viharantaṁ,	39	
PA_sn_1:39.2.2	Aggaṁ sattassa sambuddhaṁ;	39	
PA_sn_1:39.2.3	Kokanadāhamasmi abhivande,	39	
PA_sn_1:39.2.4	Kokanadā pajjunnassa dhītā.	39	
PA_sn_1:39.3.1	Sutameva pure āsi,	39	
PA_sn_1:39.3.2	Dhammo cakkhumatānubuddho;	39	
PA_sn_1:39.3.3	Sāhaṁ dāni sakkhi jānāmi,	39	
PA_sn_1:39.3.4	Munino desayato sugatassa.	39	
PA_sn_1:39.4.1	Ye keci ariyaṁ dhammaṁ,	39	
PA_sn_1:39.4.2	Vigarahantā caranti dummedhā;	39	
PA_sn_1:39.4.3	Upenti roruvaṁ ghoraṁ,	39	
PA_sn_1:39.4.4	Cirarattaṁ dukkhaṁ anubhavanti.	39	
PA_sn_1:39.5.1	Ye ca kho ariye dhamme,	39	
PA_sn_1:39.5.2	Khantiyā upasamena upetā;	39	
PA_sn_1:39.5.3	Pahāya mānusaṁ dehaṁ,	39	
PA_sn_1:39.5.4	Devakāyaṁ paripūressantī”ti.	39	
PA_sn_1:40.0.1	Saṁyutta Nikāya 1.40	40	
PA_sn_1:40.0.2	4. Satullapakāyikavagga	40	
PA_sn_1:40.0.3	Dutiyapajjunnadhītusuttaṁ	40	
PA_sn_1:40.1.1	Evaṁ me sutaṁ—	40	
PA_sn_1:40.1.2	ekaṁ samayaṁ bhagavā vesāliyaṁ viharati mahāvane kūṭāgārasālāyaṁ.	40	
PA_sn_1:40.1.3_0	Atha kho cūḷakokanadā pajjunnassa dhītā abhikkantāya rattiyā abhikkantavaṇṇā kevalakappaṁ	40	
PA_sn_1:40.1.3_1	mahāvanaṁ obhāsetvā yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ aṭṭhāsi.	40	
PA_sn_1:40.1.4	Ekamantaṁ ṭhitā kho sā devatā cūḷakokanadā pajjunnassa dhītā bhagavato santike imā gāthāyo abhāsi:	40	
PA_sn_1:40.2.1	“Idhāgamā vijjupabhāsavaṇṇā,	40	
PA_sn_1:40.2.2	Kokanadā pajjunnassa dhītā;	40	
PA_sn_1:40.2.3	Buddhañca dhammañca namassamānā,	40	
PA_sn_1:40.2.4	Gāthācimā atthavatī abhāsi.	40	
PA_sn_1:40.3.1	Bahunāpi kho taṁ vibhajeyyaṁ,	40	
PA_sn_1:40.3.2	Pariyāyena tādiso dhammo;	40	
PA_sn_1:40.3.3	Saṅkhittamatthaṁ lapayissāmi,	40	
PA_sn_1:40.3.4	Yāvatā me manasā pariyattaṁ.	40	
PA_sn_1:40.4.1	Pāpaṁ na kayirā vacasā manasā,	40	
PA_sn_1:40.4.2	Kāyena vā kiñcana sabbaloke;	40	
PA_sn_1:40.4.3	Kāme pahāya satimā sampajāno,	40	
PA_sn_1:40.4.4	Dukkhaṁ na sevetha anatthasaṁhitan”ti.	40	
PA_sn_1:40.4.5	Satullapakāyikavaggo catuttho.	40	
PA_sn_1:40.5.0	Tassuddānaṁ	40	
PA_sn_1:40.5.1	Sabbhimaccharinā sādhu,	40	
PA_sn_1:40.5.2	na santujjhānasaññino;	40	
PA_sn_1:40.5.3	Saddhā samayo sakalikaṁ,	40	
PA_sn_1:40.5.4	ubho pajjunnadhītaroti.	40	
PA_sn_1:41.0.1	Saṁyutta Nikāya 1.41	41	
PA_sn_1:41.0.2	5. Ādittavagga	41	
PA_sn_1:41.0.3	Ādittasutta	41	
PA_sn_1:41.1.1	Evaṁ me sutaṁ—	41	
PA_sn_1:41.1.2	ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme.	41	
PA_sn_1:41.1.3	Atha kho aññatarā devatā abhikkantāya rattiyā abhikkantavaṇṇā kevalakappaṁ jetavanaṁ obhāsetvā yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ aṭṭhāsi.	41	
PA_sn_1:41.1.4	Ekamantaṁ ṭhitā kho sā devatā bhagavato santike imā gāthāyo abhāsi:	41	
PA_sn_1:41.2.1	“Ādittasmiṁ agārasmiṁ,	41	
PA_sn_1:41.2.2	yaṁ nīharati bhājanaṁ;	41	
PA_sn_1:41.2.3	Taṁ tassa hoti atthāya,	41	
PA_sn_1:41.2.4	no ca yaṁ tattha ḍayhati.	41	
PA_sn_1:41.3.1	Evaṁ ādittako loko,	41	
PA_sn_1:41.3.2	jarāya maraṇena ca;	41	
PA_sn_1:41.3.3	Nīharetheva dānena,	41	
PA_sn_1:41.3.4	dinnaṁ hoti sunīhataṁ.	41	
PA_sn_1:41.4.1	Dinnaṁ sukhaphalaṁ hoti,	41	
PA_sn_1:41.4.2	nādinnaṁ hoti taṁ tathā;	41	
PA_sn_1:41.4.3	Corā haranti rājāno,	41	
PA_sn_1:41.4.4	aggi ḍahati nassati.	41	
PA_sn_1:41.5.1	Atha antena jahati,	41	
PA_sn_1:41.5.2	Sarīraṁ sapariggahaṁ;	41	
PA_sn_1:41.5.3	Etadaññāya medhāvī,	41	
PA_sn_1:41.5.4	Bhuñjetha ca dadetha ca;	41	
PA_sn_1:41.5.5	Datvā ca bhutvā ca yathānubhāvaṁ,	41	
PA_sn_1:41.5.6	Anindito saggamupeti ṭhānan”ti.	41	
PA_sn_1:42.0.1	Saṁyutta Nikāya 1.42	42	
PA_sn_1:42.0.2	5. Ādittavagga	42	
PA_sn_1:42.0.3	Kiṁdadasutta	42	
PA_sn_1:42.1.1	“Kiṁdado balado hoti,	42	
PA_sn_1:42.1.2	kiṁdado hoti vaṇṇado;	42	
PA_sn_1:42.1.3	Kiṁdado sukhado hoti,	42	
PA_sn_1:42.1.4	kiṁdado hoti cakkhudo;	42	
PA_sn_1:42.1.5	Ko ca sabbadado hoti,	42	
PA_sn_1:42.1.6	taṁ me akkhāhi pucchito”ti.	42	
PA_sn_1:42.2.1	“Annado balado hoti,	42	
PA_sn_1:42.2.2	vatthado hoti vaṇṇado;	42	
PA_sn_1:42.2.3	Yānado sukhado hoti,	42	
PA_sn_1:42.2.4	dīpado hoti cakkhudo.	42	
PA_sn_1:42.3.1	So ca sabbadado hoti,	42	
PA_sn_1:42.3.2	yo dadāti upassayaṁ;	42	
PA_sn_1:42.3.3	Amataṁ dado ca so hoti,	42	
PA_sn_1:42.3.4	yo dhammamanusāsatī”ti.	42	
PA_sn_1:43.0.1	Saṁyutta Nikāya 1.43	43	
PA_sn_1:43.0.2	5. Ādittavagga	43	
PA_sn_1:43.0.3	Annasutta	43	
PA_sn_1:43.1.1	“Annamevābhinandanti,	43	
PA_sn_1:43.1.2	ubhaye devamānusā;	43	
PA_sn_1:43.1.3	Atha ko nāma so yakkho,	43	
PA_sn_1:43.1.4	yaṁ annaṁ nābhinandatī”ti.	43	
PA_sn_1:43.2.1	“Ye naṁ dadanti saddhāya,	43	
PA_sn_1:43.2.2	vippasannena cetasā;	43	
PA_sn_1:43.2.3	Tameva annaṁ bhajati,	43	
PA_sn_1:43.2.4	asmiṁ loke paramhi ca.	43	
PA_sn_1:43.3.1	Tasmā vineyya maccheraṁ,	43	
PA_sn_1:43.3.2	dajjā dānaṁ malābhibhū;	43	
PA_sn_1:43.3.3	Puññāni paralokasmiṁ,	43	
PA_sn_1:43.3.4	patiṭṭhā honti pāṇinan”ti.	43	
PA_sn_1:44.0.1	Saṁyutta Nikāya 1.44	44	
PA_sn_1:44.0.2	5. Ādittavagga	44	
PA_sn_1:44.0.3	Ekamūlasutta	44	
PA_sn_1:44.1.1	“Ekamūlaṁ dvirāvaṭṭaṁ,	44	
PA_sn_1:44.1.2	timalaṁ pañcapattharaṁ;	44	
PA_sn_1:44.1.3	Samuddaṁ dvādasāvaṭṭaṁ,	44	
PA_sn_1:44.1.4	pātālaṁ atarī isī”ti.	44	
PA_sn_1:45.0.1	Saṁyutta Nikāya 1.45	45	
PA_sn_1:45.0.2	5. Ādittavagga	45	
PA_sn_1:45.0.3	Anomasutta	45	
PA_sn_1:45.1.1	“Anomanāmaṁ nipuṇatthadassiṁ,	45	
PA_sn_1:45.1.2	Paññādadaṁ kāmālaye asattaṁ;	45	
PA_sn_1:45.1.3	Taṁ passatha sabbaviduṁ sumedhaṁ,	45	
PA_sn_1:45.1.4	Ariye pathe kamamānaṁ mahesin”ti.	45	
PA_sn_1:46.0.1	Saṁyutta Nikāya 1.46	46	
PA_sn_1:46.0.2	5. Ādittavagga	46	
PA_sn_1:46.0.3	Accharāsutta	46	
PA_sn_1:46.1.1	“Accharāgaṇasaṅghuṭṭhaṁ,	46	
PA_sn_1:46.1.2	pisācagaṇasevitaṁ;	46	
PA_sn_1:46.1.3	Vanantaṁ mohanaṁ nāma,	46	
PA_sn_1:46.1.4	kathaṁ yātrā bhavissatī”ti.	46	
PA_sn_1:46.2.1	“Ujuko nāma so maggo,	46	
PA_sn_1:46.2.2	abhayā nāma sā disā;	46	
PA_sn_1:46.2.3	Ratho akūjano nāma,	46	
PA_sn_1:46.2.4	dhammacakkehi saṁyuto.	46	
PA_sn_1:46.3.1	Hirī tassa apālambo,	46	
PA_sn_1:46.3.2	satyassa parivāraṇaṁ;	46	
PA_sn_1:46.3.3	Dhammāhaṁ sārathiṁ brūmi,	46	
PA_sn_1:46.3.4	sammādiṭṭhipurejavaṁ.	46	
PA_sn_1:46.4.1	Yassa etādisaṁ yānaṁ,	46	
PA_sn_1:46.4.2	itthiyā purisassa vā;	46	
PA_sn_1:46.4.3	Sa ve etena yānena,	46	
PA_sn_1:46.4.4	nibbānasseva santike”ti.	46	
PA_sn_1:47.0.1	Saṁyutta Nikāya 1.47	47	
PA_sn_1:47.0.2	5. Ādittavagga	47	
PA_sn_1:47.0.3	Vanaropasutta	47	
PA_sn_1:47.1.1	“Kesaṁ divā ca ratto ca,	47	
PA_sn_1:47.1.2	sadā puññaṁ pavaḍḍhati;	47	
PA_sn_1:47.1.3	Dhammaṭṭhā sīlasampannā,	47	
PA_sn_1:47.1.4	ke janā saggagāmino”ti.	47	
PA_sn_1:47.2.1	“Ārāmaropā vanaropā,	47	
PA_sn_1:47.2.2	ye janā setukārakā;	47	
PA_sn_1:47.2.3	Papañca udapānañca,	47	
PA_sn_1:47.2.4	ye dadanti upassayaṁ.	47	
PA_sn_1:47.3.1	Tesaṁ divā ca ratto ca,	47	
PA_sn_1:47.3.2	sadā puññaṁ pavaḍḍhati;	47	
PA_sn_1:47.3.3	Dhammaṭṭhā sīlasampannā,	47	
PA_sn_1:47.3.4	te janā saggagāmino”ti.	47	
PA_sn_1:48.0.1	Saṁyutta Nikāya 1.48	48	
PA_sn_1:48.0.2	5. Ādittavagga	48	
PA_sn_1:48.0.3	Jetavanasutta	48	
PA_sn_1:48.1.1	“Idañhi taṁ jetavanaṁ,	48	
PA_sn_1:48.1.2	isisaṅghanisevitaṁ;	48	
PA_sn_1:48.1.3	Āvutthaṁ dhammarājena,	48	
PA_sn_1:48.1.4	pītisañjananaṁ mama.	48	
PA_sn_1:48.2.1	Kammaṁ vijjā ca dhammo ca,	48	
PA_sn_1:48.2.2	sīlaṁ jīvitamuttamaṁ;	48	
PA_sn_1:48.2.3	Etena maccā sujjhanti,	48	
PA_sn_1:48.2.4	na gottena dhanena vā.	48	
PA_sn_1:48.3.1	Tasmā hi paṇḍito poso,	48	
PA_sn_1:48.3.2	sampassaṁ atthamattano;	48	
PA_sn_1:48.3.3	Yoniso vicine dhammaṁ,	48	
PA_sn_1:48.3.4	evaṁ tattha visujjhati.	48	
PA_sn_1:48.4.1	Sāriputtova paññāya,	48	
PA_sn_1:48.4.2	sīlena upasamena ca;	48	
PA_sn_1:48.4.3	Yopi pāraṅgato bhikkhu,	48	
PA_sn_1:48.4.4	etāvaparamo siyā”ti.	48	
PA_sn_1:49.0.1	Saṁyutta Nikāya 1.49	49	
PA_sn_1:49.0.2	5. Ādittavagga	49	
PA_sn_1:49.0.3	Maccharisutta	49	
PA_sn_1:49.1.1	“Yedha maccharino loke,	49	
PA_sn_1:49.1.2	kadariyā paribhāsakā;	49	
PA_sn_1:49.1.3	Aññesaṁ dadamānānaṁ,	49	
PA_sn_1:49.1.4	antarāyakarā narā.	49	
PA_sn_1:49.2.1	Kīdiso tesaṁ vipāko,	49	
PA_sn_1:49.2.2	samparāyo ca kīdiso;	49	
PA_sn_1:49.2.3	Bhagavantaṁ puṭṭhumāgamma,	49	
PA_sn_1:49.2.4	kathaṁ jānemu taṁ mayan”ti.	49	
PA_sn_1:49.3.1	“Yedha maccharino loke,	49	
PA_sn_1:49.3.2	kadariyā paribhāsakā;	49	
PA_sn_1:49.3.3	Aññesaṁ dadamānānaṁ,	49	
PA_sn_1:49.3.4	antarāyakarā narā.	49	
PA_sn_1:49.4.1	Nirayaṁ tiracchānayoniṁ,	49	
PA_sn_1:49.4.2	yamalokaṁ upapajjare;	49	
PA_sn_1:49.4.3	Sace enti manussattaṁ,	49	
PA_sn_1:49.4.4	dalidde jāyare kule.	49	
PA_sn_1:49.5.1	Coḷaṁ piṇḍo ratī khiḍḍā,	49	
PA_sn_1:49.5.2	yattha kicchena labbhati;	49	
PA_sn_1:49.5.3	Parato āsīsare bālā,	49	
PA_sn_1:49.5.4	tampi tesaṁ na labbhati;	49	
PA_sn_1:49.5.5	Diṭṭhe dhammesa vipāko,	49	
PA_sn_1:49.5.6	samparāye ca duggatī”ti.	49	
PA_sn_1:49.6.1	“Itihetaṁ vijānāma,	49	
PA_sn_1:49.6.2	aññaṁ pucchāma gotama;	49	
PA_sn_1:49.6.3	Yedha laddhā manussattaṁ,	49	
PA_sn_1:49.6.4	vadaññū vītamaccharā.	49	
PA_sn_1:49.7.1	Buddhe pasannā dhamme ca,	49	
PA_sn_1:49.7.2	saṅghe ca tibbagāravā;	49	
PA_sn_1:49.7.3	Kīdiso tesaṁ vipāko,	49	
PA_sn_1:49.7.4	samparāyo ca kīdiso;	49	
PA_sn_1:49.7.5	Bhagavantaṁ puṭṭhumāgamma,	49	
PA_sn_1:49.7.6	kathaṁ jānemu taṁ mayan”ti.	49	
PA_sn_1:49.8.1	“Yedha laddhā manussattaṁ,	49	
PA_sn_1:49.8.2	vadaññū vītamaccharā;	49	
PA_sn_1:49.8.3	Buddhe pasannā dhamme ca,	49	
PA_sn_1:49.8.4	saṅghe ca tibbagāravā;	49	
PA_sn_1:49.8.5	Ete saggā pakāsanti,	49	
PA_sn_1:49.8.6	yattha te upapajjare.	49	
PA_sn_1:49.9.1	Sace enti manussattaṁ,	49	
PA_sn_1:49.9.2	aḍḍhe ājāyare kule;	49	
PA_sn_1:49.9.3	Coḷaṁ piṇḍo ratī khiḍḍā,	49	
PA_sn_1:49.9.4	yatthākicchena labbhati.	49	
PA_sn_1:49.10.1	Parasambhatesu bhogesu,	49	
PA_sn_1:49.10.2	vasavattīva modare;	49	
PA_sn_1:49.10.3	Diṭṭhe dhammesa vipāko,	49	
PA_sn_1:49.10.4	samparāye ca suggatī”ti.	49	
PA_sn_1:50.0.1	Saṁyutta Nikāya 1.50	50	
PA_sn_1:50.0.2	5. Ādittavagga	50	
PA_sn_1:50.0.3	Ghaṭīkārasutta	50	
PA_sn_1:50.1.1	“Avihaṁ upapannāse,	50	
PA_sn_1:50.1.2	vimuttā satta bhikkhavo;	50	
PA_sn_1:50.1.3	Rāgadosaparikkhīṇā,	50	
PA_sn_1:50.1.4	tiṇṇā loke visattikan”ti.	50	
PA_sn_1:50.2.1	“Ke ca te ataruṁ paṅkaṁ,	50	
PA_sn_1:50.2.2	maccudheyyaṁ suduttaraṁ;	50	
PA_sn_1:50.2.3	Ke hitvā mānusaṁ dehaṁ,	50	
PA_sn_1:50.2.4	dibbayogaṁ upaccagun”ti.	50	
PA_sn_1:50.3.1	“Upako palagaṇḍo ca,	50	
PA_sn_1:50.3.2	pukkusāti ca te tayo;	50	
PA_sn_1:50.3.3	Bhaddiyo khaṇḍadevo ca,	50	
PA_sn_1:50.3.4	bāhuraggi ca siṅgiyo;	50	
PA_sn_1:50.3.5	Te hitvā mānusaṁ dehaṁ,	50	
PA_sn_1:50.3.6	dibbayogaṁ upaccagun”ti.	50	
PA_sn_1:50.4.1	“Kusalī bhāsasī tesaṁ,	50	
PA_sn_1:50.4.2	mārapāsappahāyinaṁ;	50	
PA_sn_1:50.4.3	Kassa te dhammamaññāya,	50	
PA_sn_1:50.4.4	acchiduṁ bhavabandhanan”ti.	50	
PA_sn_1:50.5.1	“Na aññatra bhagavatā,	50	
PA_sn_1:50.5.2	nāññatra tava sāsanā;	50	
PA_sn_1:50.5.3	Yassa te dhammamaññāya,	50	
PA_sn_1:50.5.4	acchiduṁ bhavabandhanaṁ.	50	
PA_sn_1:50.6.1	Yattha nāmañca rūpañca,	50	
PA_sn_1:50.6.2	asesaṁ uparujjhati;	50	
PA_sn_1:50.6.3	Taṁ te dhammaṁ idhaññāya,	50	
PA_sn_1:50.6.4	acchiduṁ bhavabandhanan”ti.	50	
PA_sn_1:50.7.1	“Gambhīraṁ bhāsasī vācaṁ,	50	
PA_sn_1:50.7.2	dubbijānaṁ sudubbudhaṁ;	50	
PA_sn_1:50.7.3	Kassa tvaṁ dhammamaññāya,	50	
PA_sn_1:50.7.4	vācaṁ bhāsasi īdisan”ti.	50	
PA_sn_1:50.8.1	“Kumbhakāro pure āsiṁ,	50	
PA_sn_1:50.8.2	vekaḷiṅge ghaṭīkaro;	50	
PA_sn_1:50.8.3	Mātāpettibharo āsiṁ,	50	
PA_sn_1:50.8.4	kassapassa upāsako.	50	
PA_sn_1:50.9.1	Virato methunā dhammā,	50	
PA_sn_1:50.9.2	brahmacārī nirāmiso;	50	
PA_sn_1:50.9.3	Ahuvā te sagāmeyyo,	50	
PA_sn_1:50.9.4	ahuvā te pure sakhā.	50	
PA_sn_1:50.10.1	Sohamete pajānāmi,	50	
PA_sn_1:50.10.2	vimutte satta bhikkhavo;	50	
PA_sn_1:50.10.3	Rāgadosaparikkhīṇe,	50	
PA_sn_1:50.10.4	tiṇṇe loke visattikan”ti.	50	
PA_sn_1:50.11.1	“Evametaṁ tadā āsi,	50	
PA_sn_1:50.11.2	yathā bhāsasi bhaggava;	50	
PA_sn_1:50.11.3	Kumbhakāro pure āsi,	50	
PA_sn_1:50.11.4	vekaḷiṅge ghaṭīkaro;	50	
PA_sn_1:50.11.5	Mātāpettibharo āsi,	50	
PA_sn_1:50.11.6	kassapassa upāsako.	50	
PA_sn_1:50.12.1	Virato methunā dhammā,	50	
PA_sn_1:50.12.2	brahmacārī nirāmiso;	50	
PA_sn_1:50.12.3	Ahuvā me sagāmeyyo,	50	
PA_sn_1:50.12.4	ahuvā me pure sakhā”ti.	50	
PA_sn_1:50.13.1	“Evametaṁ purāṇānaṁ,	50	
PA_sn_1:50.13.2	sahāyānaṁ ahu saṅgamo;	50	
PA_sn_1:50.13.3	Ubhinnaṁ bhāvitattānaṁ,	50	
PA_sn_1:50.13.4	sarīrantimadhārinan”ti.	50	
PA_sn_1:50.13.5	Ādittavaggo pañcamo.	50	
PA_sn_1:50.14.0	Tassuddānaṁ	50	
PA_sn_1:50.14.1	Ādittaṁ kiṁdadaṁ annaṁ,	50	
PA_sn_1:50.14.2	ekamūlaanomiyaṁ;	50	
PA_sn_1:50.14.3	Accharāvanaropajetaṁ,	50	
PA_sn_1:50.14.4	maccharena ghaṭīkaroti.	50	
PA_sn_1:51.0.1	Saṁyutta Nikāya 1.51	51	
PA_sn_1:51.0.2	6. Jarāvagga	51	
PA_sn_1:51.0.3	Jarāsutta	51	
PA_sn_1:51.1.1	“Kiṁsu yāva jarā sādhu,	51	
PA_sn_1:51.1.2	kiṁsu sādhu patiṭṭhitaṁ;	51	
PA_sn_1:51.1.3	Kiṁsu narānaṁ ratanaṁ,	51	
PA_sn_1:51.1.4	kiṁsu corehi dūharan”ti.	51	
PA_sn_1:51.2.1	“Sīlaṁ yāva jarā sādhu,	51	
PA_sn_1:51.2.2	saddhā sādhu patiṭṭhitā;	51	
PA_sn_1:51.2.3	Paññā narānaṁ ratanaṁ,	51	
PA_sn_1:51.2.4	puññaṁ corehi dūharan”ti.	51	
PA_sn_1:52.0.1	Saṁyutta Nikāya 1.52	52	
PA_sn_1:52.0.2	6. Jarāvagga	52	
PA_sn_1:52.0.3	Ajarasāsutta	52	
PA_sn_1:52.1.1	“Kiṁsu ajarasā sādhu,	52	
PA_sn_1:52.1.2	kiṁsu sādhu adhiṭṭhitaṁ;	52	
PA_sn_1:52.1.3	Kiṁsu narānaṁ ratanaṁ,	52	
PA_sn_1:52.1.4	kiṁsu corehyahāriyan”ti.	52	
PA_sn_1:52.2.1	“Sīlaṁ ajarasā sādhu,	52	
PA_sn_1:52.2.2	saddhā sādhu adhiṭṭhitā;	52	
PA_sn_1:52.2.3	Paññā narānaṁ ratanaṁ,	52	
PA_sn_1:52.2.4	puññaṁ corehyahāriyan”ti.	52	
PA_sn_1:53.0.1	Saṁyutta Nikāya 1.53	53	
PA_sn_1:53.0.2	6. Jarāvagga	53	
PA_sn_1:53.0.3	Mittasutta	53	
PA_sn_1:53.1.1	“Kiṁsu pavasato mittaṁ,	53	
PA_sn_1:53.1.2	kiṁsu mittaṁ sake ghare;	53	
PA_sn_1:53.1.3	Kiṁ mittaṁ atthajātassa,	53	
PA_sn_1:53.1.4	kiṁ mittaṁ samparāyikan”ti.	53	
PA_sn_1:53.2.1	“Sattho pavasato mittaṁ,	53	
PA_sn_1:53.2.2	mātā mittaṁ sake ghare;	53	
PA_sn_1:53.2.3	Sahāyo atthajātassa,	53	
PA_sn_1:53.2.4	hoti mittaṁ punappunaṁ;	53	
PA_sn_1:53.2.5	Sayaṅkatāni puññāni,	53	
PA_sn_1:53.2.6	taṁ mittaṁ samparāyikan”ti.	53	
PA_sn_1:54.0.1	Saṁyutta Nikāya 1.54	54	
PA_sn_1:54.0.2	6. Jarāvagga	54	
PA_sn_1:54.0.3	Vatthusutta	54	
PA_sn_1:54.1.1	“Kiṁsu vatthu manussānaṁ,	54	
PA_sn_1:54.1.2	kiṁsūdha paramo sakhā;	54	
PA_sn_1:54.1.3	Kiṁsu bhūtā upajīvanti,	54	
PA_sn_1:54.1.4	ye pāṇā pathavissitā”ti.	54	
PA_sn_1:54.2.1	“Puttā vatthu manussānaṁ,	54	
PA_sn_1:54.2.2	bhariyā ca paramo sakhā;	54	
PA_sn_1:54.2.3	Vuṭṭhiṁ bhūtā upajīvanti,	54	
PA_sn_1:54.2.4	ye pāṇā pathavissitā”ti.	54	
PA_sn_1:55.0.1	Saṁyutta Nikāya 1.55	55	
PA_sn_1:55.0.2	6. Jarāvagga	55	
PA_sn_1:55.0.3	Paṭhamajanasutta	55	
PA_sn_1:55.1.1	“Kiṁsu janeti purisaṁ,	55	
PA_sn_1:55.1.2	kiṁsu tassa vidhāvati;	55	
PA_sn_1:55.1.3	Kiṁsu saṁsāramāpādi,	55	
PA_sn_1:55.1.4	kiṁsu tassa mahabbhayan”ti.	55	
PA_sn_1:55.2.1	“Taṇhā janeti purisaṁ,	55	
PA_sn_1:55.2.2	cittamassa vidhāvati;	55	
PA_sn_1:55.2.3	Satto saṁsāramāpādi,	55	
PA_sn_1:55.2.4	dukkhamassa mahabbhayan”ti.	55	
PA_sn_1:56.0.1	Saṁyutta Nikāya 1.56	56	
PA_sn_1:56.0.2	6. Jarāvagga	56	
PA_sn_1:56.0.3	Dutiyajanasutta	56	
PA_sn_1:56.1.1	“Kiṁsu janeti purisaṁ,	56	
PA_sn_1:56.1.2	kiṁsu tassa vidhāvati;	56	
PA_sn_1:56.1.3	Kiṁsu saṁsāramāpādi,	56	
PA_sn_1:56.1.4	kismā na parimuccatī”ti.	56	
PA_sn_1:56.2.1	“Taṇhā janeti purisaṁ,	56	
PA_sn_1:56.2.2	cittamassa vidhāvati;	56	
PA_sn_1:56.2.3	Satto saṁsāramāpādi,	56	
PA_sn_1:56.2.4	dukkhā na parimuccatī”ti.	56	
PA_sn_1:57.0.1	Saṁyutta Nikāya 1.57	57	
PA_sn_1:57.0.2	6. Jarāvagga	57	
PA_sn_1:57.0.3	Tatiyajanasutta	57	
PA_sn_1:57.1.1	“Kiṁsu janeti purisaṁ,	57	
PA_sn_1:57.1.2	kiṁsu tassa vidhāvati;	57	
PA_sn_1:57.1.3	Kiṁsu saṁsāramāpādi,	57	
PA_sn_1:57.1.4	kiṁsu tassa parāyanan”ti.	57	
PA_sn_1:57.2.1	“Taṇhā janeti purisaṁ,	57	
PA_sn_1:57.2.2	cittamassa vidhāvati;	57	
PA_sn_1:57.2.3	Satto saṁsāramāpādi,	57	
PA_sn_1:57.2.4	kammaṁ tassa parāyanan”ti.	57	
PA_sn_1:58.0.1	Saṁyutta Nikāya 1.58	58	
PA_sn_1:58.0.2	6. Jarāvagga	58	
PA_sn_1:58.0.3	Uppathasutta	58	
PA_sn_1:58.1.1	“Kiṁsu uppatho akkhāto,	58	
PA_sn_1:58.1.2	kiṁsu rattindivakkhayo;	58	
PA_sn_1:58.1.3	Kiṁ malaṁ brahmacariyassa,	58	
PA_sn_1:58.1.4	kiṁ sinānamanodakan”ti.	58	
PA_sn_1:58.2.1	“Rāgo uppatho akkhāto,	58	
PA_sn_1:58.2.2	Vayo rattindivakkhayo;	58	
PA_sn_1:58.2.3	Itthī malaṁ brahmacariyassa,	58	
PA_sn_1:58.2.4	Etthāyaṁ sajjate pajā;	58	
PA_sn_1:58.2.5	Tapo ca brahmacariyañca,	58	
PA_sn_1:58.2.6	Taṁ sinānamanodakan”ti.	58	
PA_sn_1:59.0.1	Saṁyutta Nikāya 1.59	59	
PA_sn_1:59.0.2	6. Jarāvagga	59	
PA_sn_1:59.0.3	Dutiyasutta	59	
PA_sn_1:59.1.1	“Kiṁsu dutiyā purisassa hoti,	59	
PA_sn_1:59.1.2	Kiṁsu cenaṁ pasāsati;	59	
PA_sn_1:59.1.3	Kissa cābhirato macco,	59	
PA_sn_1:59.1.4	Sabbadukkhā pamuccatī”ti.	59	
PA_sn_1:59.2.1	“Saddhā dutiyā purisassa hoti,	59	
PA_sn_1:59.2.2	Paññā cenaṁ pasāsati;	59	
PA_sn_1:59.2.3	Nibbānābhirato macco,	59	
PA_sn_1:59.2.4	Sabbadukkhā pamuccatī”ti.	59	
PA_sn_1:60.0.1	Saṁyutta Nikāya 1.60	60	
PA_sn_1:60.0.2	6. Jarāvagga	60	
PA_sn_1:60.0.3	Kavisutta	60	
PA_sn_1:60.1.1	“Kiṁsu nidānaṁ gāthānaṁ,	60	
PA_sn_1:60.1.2	kiṁsu tāsaṁ viyañjanaṁ;	60	
PA_sn_1:60.1.3	Kiṁsu sannissitā gāthā,	60	
PA_sn_1:60.1.4	kiṁsu gāthānamāsayo”ti.	60	
PA_sn_1:60.2.1	“Chando nidānaṁ gāthānaṁ,	60	
PA_sn_1:60.2.2	akkharā tāsaṁ viyañjanaṁ;	60	
PA_sn_1:60.2.3	Nāmasannissitā gāthā,	60	
PA_sn_1:60.2.4	kavi gāthānamāsayo”ti.	60	
PA_sn_1:60.2.5	Jarāvaggo chaṭṭho.	60	
PA_sn_1:60.3.0	Tassuddānaṁ	60	
PA_sn_1:60.3.1	Jarā ajarasā mittaṁ,	60	
PA_sn_1:60.3.2	vatthu tīṇi janāni ca;	60	
PA_sn_1:60.3.3	Uppatho ca dutiyo ca,	60	
PA_sn_1:60.3.4	kavinā pūrito vaggoti.	60	
PA_sn_1:61.0.1	Saṁyutta Nikāya 1.61	61	
PA_sn_1:61.0.2	7. Addhavagga	61	
PA_sn_1:61.0.3	Nāmasutta	61	
PA_sn_1:61.1.1	“Kiṁsu sabbaṁ addhabhavi,	61	
PA_sn_1:61.1.2	kismā bhiyyo na vijjati;	61	
PA_sn_1:61.1.3	Kissassu ekadhammassa,	61	
PA_sn_1:61.1.4	sabbeva vasamanvagū”ti.	61	
PA_sn_1:61.2.1	“Nāmaṁ sabbaṁ addhabhavi,	61	
PA_sn_1:61.2.2	nāmā bhiyyo na vijjati;	61	
PA_sn_1:61.2.3	Nāmassa ekadhammassa,	61	
PA_sn_1:61.2.4	sabbeva vasamanvagū”ti.	61	
PA_sn_1:62.0.1	Saṁyutta Nikāya 1.62	62	
PA_sn_1:62.0.2	7. Addhavagga	62	
PA_sn_1:62.0.3	Cittasutta	62	
PA_sn_1:62.1.1	“Kenassu nīyati loko,	62	
PA_sn_1:62.1.2	kenassu parikassati;	62	
PA_sn_1:62.1.3	Kissassu ekadhammassa,	62	
PA_sn_1:62.1.4	sabbeva vasamanvagū”ti.	62	
PA_sn_1:62.2.1	“Cittena nīyati loko,	62	
PA_sn_1:62.2.2	cittena parikassati;	62	
PA_sn_1:62.2.3	Cittassa ekadhammassa,	62	
PA_sn_1:62.2.4	sabbeva vasamanvagū”ti.	62	
PA_sn_1:63.0.1	Saṁyutta Nikāya 1.63	63	
PA_sn_1:63.0.2	7. Addhavagga	63	
PA_sn_1:63.0.3	Taṇhāsutta	63	
PA_sn_1:63.1.1	“Kenassu nīyati loko,	63	
PA_sn_1:63.1.2	kenassu parikassati;	63	
PA_sn_1:63.1.3	Kissassu ekadhammassa,	63	
PA_sn_1:63.1.4	sabbeva vasamanvagū”ti.	63	
PA_sn_1:63.2.1	“Taṇhāya nīyati loko,	63	
PA_sn_1:63.2.2	taṇhāya parikassati;	63	
PA_sn_1:63.2.3	Taṇhāya ekadhammassa,	63	
PA_sn_1:63.2.4	sabbeva vasamanvagū”ti.	63	
PA_sn_1:64.0.1	Saṁyutta Nikāya 1.64	64	
PA_sn_1:64.0.2	7. Addhavagga	64	
PA_sn_1:64.0.3	Saṁyojanasutta	64	
PA_sn_1:64.1.1	“Kiṁsu saṁyojano loko,	64	
PA_sn_1:64.1.2	kiṁsu tassa vicāraṇaṁ;	64	
PA_sn_1:64.1.3	Kissassu vippahānena,	64	
PA_sn_1:64.1.4	nibbānaṁ iti vuccatī”ti.	64	
PA_sn_1:64.2.1	“Nandīsaṁyojano loko,	64	
PA_sn_1:64.2.2	vitakkassa vicāraṇaṁ;	64	
PA_sn_1:64.2.3	Taṇhāya vippahānena,	64	
PA_sn_1:64.2.4	nibbānaṁ iti vuccatī”ti.	64	
PA_sn_1:65.0.1	Saṁyutta Nikāya 1.65	65	
PA_sn_1:65.0.2	7. Addhavagga	65	
PA_sn_1:65.0.3	Bandhanasutta	65	
PA_sn_1:65.1.1	“Kiṁsu sambandhano loko,	65	
PA_sn_1:65.1.2	kiṁsu tassa vicāraṇaṁ;	65	
PA_sn_1:65.1.3	Kissassu vippahānena,	65	
PA_sn_1:65.1.4	sabbaṁ chindati bandhanan”ti.	65	
PA_sn_1:65.2.1	“Nandīsambandhano loko,	65	
PA_sn_1:65.2.2	vitakkassa vicāraṇaṁ;	65	
PA_sn_1:65.2.3	Taṇhāya vippahānena,	65	
PA_sn_1:65.2.4	sabbaṁ chindati bandhanan”ti.	65	
PA_sn_1:66.0.1	Saṁyutta Nikāya 1.66	66	
PA_sn_1:66.0.2	7. Addhavagga	66	
PA_sn_1:66.0.3	Attahatasutta	66	
PA_sn_1:66.1.1	“Kenassubbhāhato loko,	66	
PA_sn_1:66.1.2	kenassu parivārito;	66	
PA_sn_1:66.1.3	Kena sallena otiṇṇo,	66	
PA_sn_1:66.1.4	kissa dhūpāyito sadā”ti.	66	
PA_sn_1:66.2.1	“Maccunābbhāhato loko,	66	
PA_sn_1:66.2.2	jarāya parivārito;	66	
PA_sn_1:66.2.3	Taṇhāsallena otiṇṇo,	66	
PA_sn_1:66.2.4	icchādhūpāyito sadā”ti.	66	
PA_sn_1:67.0.1	Saṁyutta Nikāya 1.67	67	
PA_sn_1:67.0.2	7. Addhavagga	67	
PA_sn_1:67.0.3	Uḍḍitasutta	67	
PA_sn_1:67.1.1	“Kenassu uḍḍito loko,	67	
PA_sn_1:67.1.2	kenassu parivārito;	67	
PA_sn_1:67.1.3	Kenassu pihito loko,	67	
PA_sn_1:67.1.4	kismiṁ loko patiṭṭhito”ti.	67	
PA_sn_1:67.2.1	“Taṇhāya uḍḍito loko,	67	
PA_sn_1:67.2.2	jarāya parivārito;	67	
PA_sn_1:67.2.3	Maccunā pihito loko,	67	
PA_sn_1:67.2.4	dukkhe loko patiṭṭhito”ti.	67	
PA_sn_1:68.0.1	Saṁyutta Nikāya 1.68	68	
PA_sn_1:68.0.2	7. Addhavagga	68	
PA_sn_1:68.0.3	Pihitasutta	68	
PA_sn_1:68.1.1	“Kenassu pihito loko,	68	
PA_sn_1:68.1.2	kismiṁ loko patiṭṭhito;	68	
PA_sn_1:68.1.3	Kenassu uḍḍito loko,	68	
PA_sn_1:68.1.4	kenassu parivārito”ti.	68	
PA_sn_1:68.2.1	“Maccunā pihito loko,	68	
PA_sn_1:68.2.2	dukkhe loko patiṭṭhito;	68	
PA_sn_1:68.2.3	Taṇhāya uḍḍito loko,	68	
PA_sn_1:68.2.4	jarāya parivārito”ti.	68	
PA_sn_1:69.0.1	Saṁyutta Nikāya 1.69	69	
PA_sn_1:69.0.2	7. Addhavagga	69	
PA_sn_1:69.0.3	Icchāsutta	69	
PA_sn_1:69.1.1	“Kenassu bajjhatī loko,	69	
PA_sn_1:69.1.2	kissa vinayāya muccati;	69	
PA_sn_1:69.1.3	Kissassu vippahānena,	69	
PA_sn_1:69.1.4	sabbaṁ chindati bandhanan”ti.	69	
PA_sn_1:69.2.1	“Icchāya bajjhatī loko,	69	
PA_sn_1:69.2.2	icchāvinayāya muccati;	69	
PA_sn_1:69.2.3	Icchāya vippahānena,	69	
PA_sn_1:69.2.4	sabbaṁ chindati bandhanan”ti.	69	
PA_sn_1:70.0.1	Saṁyutta Nikāya 1.70	70	
PA_sn_1:70.0.2	7. Addhavagga	70	
PA_sn_1:70.0.3	Lokasutta	70	
PA_sn_1:70.1.1	“Kismiṁ loko samuppanno,	70	
PA_sn_1:70.1.2	kismiṁ kubbati santhavaṁ;	70	
PA_sn_1:70.1.3	Kissa loko upādāya,	70	
PA_sn_1:70.1.4	kismiṁ loko vihaññatī”ti.	70	
PA_sn_1:70.2.1	“Chasu loko samuppanno,	70	
PA_sn_1:70.2.2	chasu kubbati santhavaṁ;	70	
PA_sn_1:70.2.3	Channameva upādāya,	70	
PA_sn_1:70.2.4	chasu loko vihaññatī”ti.	70	
PA_sn_1:70.2.5	Addhavaggo sattamo.	70	
PA_sn_1:70.3.0	Tassuddānaṁ	70	
PA_sn_1:70.3.1	Nāmaṁ cittañca taṇhā ca,	70	
PA_sn_1:70.3.2	saṁyojanañca bandhanā;	70	
PA_sn_1:70.3.3	Abbhāhatuḍḍito pihito,	70	
PA_sn_1:70.3.4	icchā lokena te dasāti.	70	
PA_sn_1:71.0.1	Saṁyutta Nikāya 1.71	71	
PA_sn_1:71.0.2	8. Chetvāvagga	71	
PA_sn_1:71.0.3	Chetvāsutta	71	
PA_sn_1:71.1.1	Sāvatthinidānaṁ.	71	
PA_sn_1:71.1.2	Ekamantaṁ ṭhitā kho sā devatā bhagavantaṁ gāthāya ajjhabhāsi:	71	
PA_sn_1:71.2.1	“Kiṁsu chetvā sukhaṁ seti,	71	
PA_sn_1:71.2.2	kiṁsu chetvā na socati;	71	
PA_sn_1:71.2.3	Kissassu ekadhammassa,	71	
PA_sn_1:71.2.4	vadhaṁ rocesi gotamā”ti.	71	
PA_sn_1:71.3.1	“Kodhaṁ chetvā sukhaṁ seti,	71	
PA_sn_1:71.3.2	kodhaṁ chetvā na socati;	71	
PA_sn_1:71.3.3	Kodhassa visamūlassa,	71	
PA_sn_1:71.3.4	madhuraggassa devate;	71	
PA_sn_1:71.3.5	Vadhaṁ ariyā pasaṁsanti,	71	
PA_sn_1:71.3.6	tañhi chetvā na socatī”ti.	71	
PA_sn_1:72.0.1	Saṁyutta Nikāya 1.72	72	
PA_sn_1:72.0.2	8. Chetvāvagga	72	
PA_sn_1:72.0.3	Rathasutta	72	
PA_sn_1:72.1.1	“Kiṁsu rathassa paññāṇaṁ,	72	
PA_sn_1:72.1.2	kiṁsu paññāṇamaggino;	72	
PA_sn_1:72.1.3	Kiṁsu raṭṭhassa paññāṇaṁ,	72	
PA_sn_1:72.1.4	kiṁsu paññāṇamitthiyā”ti.	72	
PA_sn_1:72.2.1	“Dhajo rathassa paññāṇaṁ,	72	
PA_sn_1:72.2.2	dhūmo paññāṇamaggino;	72	
PA_sn_1:72.2.3	Rājā raṭṭhassa paññāṇaṁ,	72	
PA_sn_1:72.2.4	bhattā paññāṇamitthiyā”ti.	72	
PA_sn_1:73.0.1	Saṁyutta Nikāya 1.73	73	
PA_sn_1:73.0.2	8. Chetvāvagga	73	
PA_sn_1:73.0.3	Vittasutta	73	
PA_sn_1:73.1.1	“Kiṁsūdha vittaṁ purisassa seṭṭhaṁ,	73	
PA_sn_1:73.1.2	Kiṁsu suciṇṇo sukhamāvahati;	73	
PA_sn_1:73.1.3	Kiṁsu have sādutaraṁ rasānaṁ,	73	
PA_sn_1:73.1.4	Kathaṁjīviṁ jīvitamāhu seṭṭhan”ti.	73	
PA_sn_1:73.2.1	“Saddhīdha vittaṁ purisassa seṭṭhaṁ,	73	
PA_sn_1:73.2.2	Dhammo suciṇṇo sukhamāvahati;	73	
PA_sn_1:73.2.3	Saccaṁ have sādutaraṁ rasānaṁ,	73	
PA_sn_1:73.2.4	Paññājīviṁ jīvitamāhu seṭṭhan”ti.	73	
PA_sn_1:74.0.1	Saṁyutta Nikāya 1.74	74	
PA_sn_1:74.0.2	8. Chetvāvagga	74	
PA_sn_1:74.0.3	Vuṭṭhisutta	74	
PA_sn_1:74.1.1	“Kiṁsu uppatataṁ seṭṭhaṁ,	74	
PA_sn_1:74.1.2	kiṁsu nipatataṁ varaṁ;	74	
PA_sn_1:74.1.3	Kiṁsu pavajamānānaṁ,	74	
PA_sn_1:74.1.4	kiṁsu pavadataṁ varan”ti.	74	
PA_sn_1:74.2.1	“Bījaṁ uppatataṁ seṭṭhaṁ,	74	
PA_sn_1:74.2.2	vuṭṭhi nipatataṁ varā;	74	
PA_sn_1:74.2.3	Gāvo pavajamānānaṁ,	74	
PA_sn_1:74.2.4	putto pavadataṁ varo”ti.	74	
PA_sn_1:74.3.1	“Vijjā uppatataṁ seṭṭhā,	74	
PA_sn_1:74.3.2	avijjā nipatataṁ varā;	74	
PA_sn_1:74.3.3	Saṅgho pavajamānānaṁ,	74	
PA_sn_1:74.3.4	buddho pavadataṁ varo”ti.	74	
PA_sn_1:75.0.1	Saṁyutta Nikāya 1.75	75	
PA_sn_1:75.0.2	8. Chetvāvagga	75	
PA_sn_1:75.0.3	Bhītāsutta	75	
PA_sn_1:75.1.1	“Kiṁsūdha bhītā janatā anekā,	75	
PA_sn_1:75.1.2	Maggo canekāyatanappavutto;	75	
PA_sn_1:75.1.3	Pucchāmi taṁ gotama bhūripañña,	75	
PA_sn_1:75.1.4	Kismiṁ ṭhito paralokaṁ na bhāye”ti.	75	
PA_sn_1:75.2.1	“Vācaṁ manañca paṇidhāya sammā,	75	
PA_sn_1:75.2.2	Kāyena pāpāni akubbamāno;	75	
PA_sn_1:75.2.3	Bahvannapānaṁ gharamāvasanto,	75	
PA_sn_1:75.2.4	Saddho mudū saṁvibhāgī vadaññū;	75	
PA_sn_1:75.2.5	Etesu dhammesu ṭhito catūsu,	75	
PA_sn_1:75.2.6	Dhamme ṭhito paralokaṁ na bhāye”ti.	75	
PA_sn_1:76.0.1	Saṁyutta Nikāya 1.76	76	
PA_sn_1:76.0.2	8. Chetvāvagga	76	
PA_sn_1:76.0.3	Najīratisutta	76	
PA_sn_1:76.1.1	“Kiṁ jīrati kiṁ na jīrati,	76	
PA_sn_1:76.1.2	kiṁsu uppathoti vuccati;	76	
PA_sn_1:76.1.3	Kiṁsu dhammānaṁ paripantho,	76	
PA_sn_1:76.1.4	kiṁsu rattindivakkhayo;	76	
PA_sn_1:76.1.5	Kiṁ malaṁ brahmacariyassa,	76	
PA_sn_1:76.1.6	kiṁ sinānamanodakaṁ.	76	
PA_sn_1:76.2.1	Kati lokasmiṁ chiddāni,	76	
PA_sn_1:76.2.2	yattha vittaṁ na tiṭṭhati;	76	
PA_sn_1:76.2.3	Bhagavantaṁ puṭṭhumāgamma,	76	
PA_sn_1:76.2.4	kathaṁ jānemu taṁ mayan”ti.	76	
PA_sn_1:76.3.1	“Rūpaṁ jīrati maccānaṁ,	76	
PA_sn_1:76.3.2	nāmagottaṁ na jīrati;	76	
PA_sn_1:76.3.3	Rāgo uppathoti vuccati.	76	
PA_sn_1:76.4.1	Lobho dhammānaṁ paripantho,	76	
PA_sn_1:76.4.2	Vayo rattindivakkhayo;	76	
PA_sn_1:76.4.3	Itthī malaṁ brahmacariyassa,	76	
PA_sn_1:76.4.4	Etthāyaṁ sajjate pajā;	76	
PA_sn_1:76.4.5	Tapo ca brahmacariyañca,	76	
PA_sn_1:76.4.6	Taṁ sinānamanodakaṁ.	76	
PA_sn_1:76.5.1	Cha lokasmiṁ chiddāni,	76	
PA_sn_1:76.5.2	yattha vittaṁ na tiṭṭhati;	76	
PA_sn_1:76.5.3	Ālasyañca pamādo ca,	76	
PA_sn_1:76.5.4	anuṭṭhānaṁ asaṁyamo;	76	
PA_sn_1:76.5.5	Niddā tandī ca te chidde,	76	
PA_sn_1:76.5.6	sabbaso taṁ vivajjaye”ti.	76	
PA_sn_1:77.0.1	Saṁyutta Nikāya 1.77	77	
PA_sn_1:77.0.2	8. Chetvāvagga	77	
PA_sn_1:77.0.3	Issariyasutta	77	
PA_sn_1:77.1.1	“Kiṁsu issariyaṁ loke,	77	
PA_sn_1:77.1.2	kiṁsu bhaṇḍānamuttamaṁ;	77	
PA_sn_1:77.1.3	Kiṁsu satthamalaṁ loke,	77	
PA_sn_1:77.1.4	kiṁsu lokasmimabbudaṁ.	77	
PA_sn_1:77.2.1	Kiṁsu harantaṁ vārenti,	77	
PA_sn_1:77.2.2	haranto pana ko piyo;	77	
PA_sn_1:77.2.3	Kiṁsu punappunāyantaṁ,	77	
PA_sn_1:77.2.4	abhinandanti paṇḍitā”ti.	77	
PA_sn_1:77.3.1	“Vaso issariyaṁ loke,	77	
PA_sn_1:77.3.2	itthī bhaṇḍānamuttamaṁ;	77	
PA_sn_1:77.3.3	Kodho satthamalaṁ loke,	77	
PA_sn_1:77.3.4	corā lokasmimabbudā.	77	
PA_sn_1:77.4.1	Coraṁ harantaṁ vārenti,	77	
PA_sn_1:77.4.2	haranto samaṇo piyo;	77	
PA_sn_1:77.4.3	Samaṇaṁ punappunāyantaṁ,	77	
PA_sn_1:77.4.4	abhinandanti paṇḍitā”ti.	77	
PA_sn_1:78.0.1	Saṁyutta Nikāya 1.78	78	
PA_sn_1:78.0.2	8. Chetvāvagga	78	
PA_sn_1:78.0.3	Kāmasutta	78	
PA_sn_1:78.1.1	“Kimatthakāmo na dade,	78	
PA_sn_1:78.1.2	kiṁ macco na pariccaje;	78	
PA_sn_1:78.1.3	Kiṁsu muñceyya kalyāṇaṁ,	78	
PA_sn_1:78.1.4	pāpikaṁ na ca mocaye”ti.	78	
PA_sn_1:78.2.1	“Attānaṁ na dade poso,	78	
PA_sn_1:78.2.2	attānaṁ na pariccaje;	78	
PA_sn_1:78.2.3	Vācaṁ muñceyya kalyāṇaṁ,	78	
PA_sn_1:78.2.4	pāpikañca na mocaye”ti.	78	
PA_sn_1:79.0.1	Saṁyutta Nikāya 1.79	79	
PA_sn_1:79.0.2	8. Chetvāvagga	79	
PA_sn_1:79.0.3	Pātheyyasutta	79	
PA_sn_1:79.1.1	“Kiṁsu bandhati pātheyyaṁ,	79	
PA_sn_1:79.1.2	kiṁsu bhogānamāsayo;	79	
PA_sn_1:79.1.3	Kiṁsu naraṁ parikassati,	79	
PA_sn_1:79.1.4	kiṁsu lokasmi dujjahaṁ;	79	
PA_sn_1:79.1.5	Kismiṁ baddhā puthū sattā,	79	
PA_sn_1:79.1.6	pāsena sakuṇī yathā”ti.	79	
PA_sn_1:79.2.1	“Saddhā bandhati pātheyyaṁ,	79	
PA_sn_1:79.2.2	sirī bhogānamāsayo;	79	
PA_sn_1:79.2.3	Icchā naraṁ parikassati,	79	
PA_sn_1:79.2.4	icchā lokasmi dujjahā;	79	
PA_sn_1:79.2.5	Icchābaddhā puthū sattā,	79	
PA_sn_1:79.2.6	pāsena sakuṇī yathā”ti.	79	
PA_sn_1:80.0.1	Saṁyutta Nikāya 1.80	80	
PA_sn_1:80.0.2	8. Chetvāvagga	80	
PA_sn_1:80.0.3	Pajjotasutta	80	
PA_sn_1:80.1.1	“Kiṁsu lokasmi pajjoto,	80	
PA_sn_1:80.1.2	kiṁsu lokasmi jāgaro;	80	
PA_sn_1:80.1.3	Kiṁsu kamme sajīvānaṁ,	80	
PA_sn_1:80.1.4	kimassa iriyāpatho.	80	
PA_sn_1:80.2.1	Kiṁsu alasaṁ analasañca,	80	
PA_sn_1:80.2.2	Mātā puttaṁva posati;	80	
PA_sn_1:80.2.3	Kiṁ bhūtā upajīvanti,	80	
PA_sn_1:80.2.4	Ye pāṇā pathavissitā”ti.	80	
PA_sn_1:80.3.1	“Paññā lokasmi pajjoto,	80	
PA_sn_1:80.3.2	sati lokasmi jāgaro;	80	
PA_sn_1:80.3.3	Gāvo kamme sajīvānaṁ,	80	
PA_sn_1:80.3.4	sītassa iriyāpatho.	80	
PA_sn_1:80.4.1	Vuṭṭhi alasaṁ analasañca,	80	
PA_sn_1:80.4.2	Mātā puttaṁva posati;	80	
PA_sn_1:80.4.3	Vuṭṭhiṁ bhūtā upajīvanti,	80	
PA_sn_1:80.4.4	Ye pāṇā pathavissitā”ti.	80	
PA_sn_1:81.0.1	Saṁyutta Nikāya 1.81	81	
PA_sn_1:81.0.2	8. Chetvāvagga	81	
PA_sn_1:81.0.3	Araṇasutta	81	
PA_sn_1:81.1.1	“Kesūdha araṇā loke,	81	
PA_sn_1:81.1.2	kesaṁ vusitaṁ na nassati;	81	
PA_sn_1:81.1.3	Kedha icchaṁ parijānanti,	81	
PA_sn_1:81.1.4	kesaṁ bhojissiyaṁ sadā.	81	
PA_sn_1:81.2.1	Kiṁsu mātā pitā bhātā,	81	
PA_sn_1:81.2.2	vandanti naṁ patiṭṭhitaṁ;	81	
PA_sn_1:81.2.3	Kiṁsu idha jātihīnaṁ,	81	
PA_sn_1:81.2.4	abhivādenti khattiyā”ti.	81	
PA_sn_1:81.3.1	“Samaṇīdha araṇā loke,	81	
PA_sn_1:81.3.2	Samaṇānaṁ vusitaṁ na nassati;	81	
PA_sn_1:81.3.3	Samaṇā icchaṁ parijānanti,	81	
PA_sn_1:81.3.4	Samaṇānaṁ bhojissiyaṁ sadā.	81	
PA_sn_1:81.4.1	Samaṇaṁ mātā pitā bhātā,	81	
PA_sn_1:81.4.2	vandanti naṁ patiṭṭhitaṁ;	81	
PA_sn_1:81.4.3	Samaṇīdha jātihīnaṁ,	81	
PA_sn_1:81.4.4	abhivādenti khattiyā”ti.	81	
PA_sn_1:81.4.5	Chetvāvaggo aṭṭhamo.	81	
PA_sn_1:81.5.0	Tassuddānaṁ	81	
PA_sn_1:81.5.1	Chetvā rathañca cittañca,	81	
PA_sn_1:81.5.2	vuṭṭhi bhītā najīrati;	81	
PA_sn_1:81.5.3	Issaraṁ kāmaṁ pātheyyaṁ,	81	
PA_sn_1:81.5.4	pajjoto araṇena cāti.	81	
PA_sn_1:81.5.5	Devatāsaṁyuttaṁ samattaṁ.	81	
