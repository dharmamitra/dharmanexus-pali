segmentnr	original	folio	analyzed
PA_sn_15:1.0.1	Saṁyutta Nikāya 15.1	1	
PA_sn_15:1.0.2	1. Paṭhamavagga	1	
PA_sn_15:1.0.3	Tiṇakaṭṭhasutta	1	
PA_sn_15:1.1.1	Evaṁ me sutaṁ—	1	
PA_sn_15:1.1.2	ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme.	1	
PA_sn_15:1.1.3	Tatra kho bhagavā bhikkhū āmantesi:	1	
PA_sn_15:1.1.4	“bhikkhavo”ti.	1	
PA_sn_15:1.1.5	“Bhadante”ti te bhikkhū bhagavato paccassosuṁ.	1	
PA_sn_15:1.1.6	Bhagavā etadavoca:	1	
PA_sn_15:1.1.7	“Anamataggoyaṁ, bhikkhave, saṁsāro.	1	
PA_sn_15:1.1.8	Pubbā koṭi na paññāyati avijjānīvaraṇānaṁ sattānaṁ taṇhāsaṁyojanānaṁ sandhāvataṁ saṁsarataṁ.	1	
PA_sn_15:1.1.9	Seyyathāpi, bhikkhave, puriso yaṁ imasmiṁ jambudīpe tiṇakaṭṭhasākhāpalāsaṁ taṁ chetvā ekajjhaṁ saṁharitvā caturaṅgulaṁ caturaṅgulaṁ ghaṭikaṁ katvā nikkhipeyya:	1	
PA_sn_15:1.1.10_0	‘ayaṁ me mātā, tassā me mātu ayaṁ mātā’ti, apariyādinnāva, bhikkhave, tassa purisassa	1	
PA_sn_15:1.1.10_1	mātumātaro assu, atha imasmiṁ jambudīpe tiṇakaṭṭhasākhāpalāsaṁ parikkhayaṁ pariyādānaṁ gaccheyya.	1	
PA_sn_15:1.1.11	Taṁ kissa hetu?	1	
PA_sn_15:1.1.12	Anamataggoyaṁ, bhikkhave, saṁsāro.	1	
PA_sn_15:1.1.13	Pubbā koṭi na paññāyati avijjānīvaraṇānaṁ sattānaṁ taṇhāsaṁyojanānaṁ sandhāvataṁ saṁsarataṁ.	1	
PA_sn_15:1.1.14	Evaṁ dīgharattaṁ vo, bhikkhave, dukkhaṁ paccanubhūtaṁ tibbaṁ paccanubhūtaṁ byasanaṁ paccanubhūtaṁ, kaṭasī vaḍḍhitā.	1	
PA_sn_15:1.1.15	Yāvañcidaṁ, bhikkhave, alameva sabbasaṅkhāresu nibbindituṁ alaṁ virajjituṁ alaṁ vimuccitun”ti.	1	
PA_sn_15:1.1.16	Paṭhamaṁ.	1	
PA_sn_15:2.0.1	Saṁyutta Nikāya 15.2	2	
PA_sn_15:2.0.2	1. Paṭhamavagga	2	
PA_sn_15:2.0.3	Pathavīsutta	2	
PA_sn_15:2.1.1	Sāvatthiyaṁ viharati.	2	
PA_sn_15:2.1.2	“Anamataggoyaṁ, bhikkhave, saṁsāro.	2	
PA_sn_15:2.1.3	Pubbā koṭi na paññāyati avijjānīvaraṇānaṁ sattānaṁ taṇhāsaṁyojanānaṁ sandhāvataṁ saṁsarataṁ.	2	
PA_sn_15:2.1.4	Seyyathāpi, bhikkhave, puriso imaṁ mahāpathaviṁ kolaṭṭhimattaṁ kolaṭṭhimattaṁ mattikāguḷikaṁ karitvā nikkhipeyya:	2	
PA_sn_15:2.1.5	‘ayaṁ me pitā, tassa me pitu ayaṁ pitā’ti, apariyādinnāva bhikkhave, tassa purisassa pitupitaro assu, athāyaṁ mahāpathavī parikkhayaṁ pariyādānaṁ gaccheyya.	2	
PA_sn_15:2.1.6	Taṁ kissa hetu?	2	
PA_sn_15:2.1.7	Anamataggoyaṁ, bhikkhave, saṁsāro.	2	
PA_sn_15:2.1.8	Pubbā koṭi na paññāyati avijjānīvaraṇānaṁ sattānaṁ taṇhāsaṁyojanānaṁ sandhāvataṁ saṁsarataṁ.	2	
PA_sn_15:2.1.9	Evaṁ dīgharattaṁ vo, bhikkhave, dukkhaṁ paccanubhūtaṁ tibbaṁ paccanubhūtaṁ byasanaṁ paccanubhūtaṁ, kaṭasī vaḍḍhitā.	2	
PA_sn_15:2.1.10	Yāvañcidaṁ, bhikkhave, alameva sabbasaṅkhāresu nibbindituṁ, alaṁ virajjituṁ, alaṁ vimuccitun”ti.	2	
PA_sn_15:2.1.11	Dutiyaṁ.	2	
PA_sn_15:3.0.1	Saṁyutta Nikāya 15.3	3	
PA_sn_15:3.0.2	1. Paṭhamavagga	3	
PA_sn_15:3.0.3	Assusutta	3	
PA_sn_15:3.1.1	Sāvatthiyaṁ viharati.	3	
PA_sn_15:3.1.2	“Anamataggoyaṁ, bhikkhave, saṁsāro.	3	
PA_sn_15:3.1.3	Pubbā koṭi na paññāyati avijjānīvaraṇānaṁ sattānaṁ taṇhāsaṁyojanānaṁ sandhāvataṁ saṁsarataṁ.	3	
PA_sn_15:3.1.4_0	Taṁ kiṁ maññatha, bhikkhave, katamaṁ nu kho bahutaraṁ, yaṁ vā vo iminā dīghena addhunā	3	
PA_sn_15:3.1.4_1	sandhāvataṁ saṁsarataṁ amanāpasampayogā manāpavippayogā kandantānaṁ rodantānaṁ assu	3	
PA_sn_15:3.1.4_2	passannaṁ paggharitaṁ, yaṁ vā catūsu mahāsamuddesu udakan”ti?	3	
PA_sn_15:3.1.5_0	“Yathā kho mayaṁ, bhante, bhagavatā dhammaṁ desitaṁ ājānāma, etadeva, bhante, bahutaraṁ	3	
PA_sn_15:3.1.5_1	yaṁ no iminā dīghena addhunā sandhāvataṁ saṁsarataṁ amanāpasampayogā manāpavippayogā	3	
PA_sn_15:3.1.5_2	kandantānaṁ rodantānaṁ assu passannaṁ paggharitaṁ, na tveva catūsu mahāsamuddesu udakan”ti.	3	
PA_sn_15:3.2.1	“Sādhu sādhu, bhikkhave, sādhu kho me tumhe, bhikkhave, evaṁ dhammaṁ desitaṁ ājānātha.	3	
PA_sn_15:3.2.2_0	Etadeva, bhikkhave, bahutaraṁ yaṁ vo iminā dīghena addhunā sandhāvataṁ saṁsarataṁ	3	
PA_sn_15:3.2.2_1	amanāpasampayogā manāpavippayogā kandantānaṁ rodantānaṁ assu passannaṁ paggharitaṁ,	3	
PA_sn_15:3.2.2_2	na tveva catūsu mahāsamuddesu udakaṁ.	3	
PA_sn_15:3.2.3	Dīgharattaṁ vo, bhikkhave, mātumaraṇaṁ paccanubhūtaṁ;	3	
PA_sn_15:3.2.4	tesaṁ vo mātumaraṇaṁ paccanubhontānaṁ amanāpasampayogā manāpavippayogā kandantānaṁ rodantānaṁ assu passannaṁ paggharitaṁ, na tveva catūsu mahāsamuddesu udakaṁ.	3	
PA_sn_15:3.2.5	Dīgharattaṁ vo, bhikkhave, pitumaraṇaṁ paccanubhūtaṁ …pe…	3	
PA_sn_15:3.2.6	bhātumaraṇaṁ paccanubhūtaṁ …	3	
PA_sn_15:3.2.7	bhaginimaraṇaṁ paccanubhūtaṁ …	3	
PA_sn_15:3.2.8	puttamaraṇaṁ paccanubhūtaṁ …	3	
PA_sn_15:3.2.9	dhītumaraṇaṁ paccanubhūtaṁ …	3	
PA_sn_15:3.2.10	ñātibyasanaṁ paccanubhūtaṁ …	3	
PA_sn_15:3.2.11	bhogabyasanaṁ paccanubhūtaṁ.	3	
PA_sn_15:3.2.12_0	Dīgharattaṁ vo, bhikkhave, rogabyasanaṁ paccanubhūtaṁ, tesaṁ vo rogabyasanaṁ paccanubhontānaṁ	3	
PA_sn_15:3.2.12_1	amanāpasampayogā manāpavippayogā kandantānaṁ rodantānaṁ assu passannaṁ paggharitaṁ,	3	
PA_sn_15:3.2.12_2	na tveva catūsu mahāsamuddesu udakaṁ.	3	
PA_sn_15:3.2.13	Taṁ kissa hetu?	3	
PA_sn_15:3.2.14	Anamataggoyaṁ, bhikkhave, saṁsāro …pe…	3	
PA_sn_15:3.2.15	yāvañcidaṁ, bhikkhave, alameva sabbasaṅkhāresu nibbindituṁ, alaṁ virajjituṁ, alaṁ vimuccitun”ti.	3	
PA_sn_15:3.2.16	Tatiyaṁ.	3	
PA_sn_15:4.0.1	Saṁyutta Nikāya 15.4	4	
PA_sn_15:4.0.2	1. Paṭhamavagga	4	
PA_sn_15:4.0.3	Khīrasutta	4	
PA_sn_15:4.1.1	Sāvatthiyaṁ viharati.	4	
PA_sn_15:4.1.2	“Anamataggoyaṁ, bhikkhave, saṁsāro.	4	
PA_sn_15:4.1.3	Pubbā koṭi na paññāyati avijjānīvaraṇānaṁ sattānaṁ taṇhāsaṁyojanānaṁ sandhāvataṁ saṁsarataṁ.	4	
PA_sn_15:4.1.4	Taṁ kiṁ maññatha, bhikkhave, katamaṁ nu kho bahutaraṁ, yaṁ vā vo iminā dīghena addhunā sandhāvataṁ saṁsarataṁ mātuthaññaṁ pītaṁ, yaṁ vā catūsu mahāsamuddesu udakan”ti?	4	
PA_sn_15:4.1.5_0	“Yathā kho mayaṁ, bhante, bhagavatā dhammaṁ desitaṁ ājānāma, etadeva, bhante, bahutaraṁ	4	
PA_sn_15:4.1.5_1	yaṁ no iminā dīghena addhunā sandhāvataṁ saṁsarataṁ mātuthaññaṁ pītaṁ, na tveva catūsu	4	
PA_sn_15:4.1.5_2	mahāsamuddesu udakan”ti.	4	
PA_sn_15:4.2.1	“Sādhu sādhu, bhikkhave, sādhu kho me tumhe, bhikkhave, evaṁ dhammaṁ desitaṁ ājānātha.	4	
PA_sn_15:4.2.2	Etadeva, bhikkhave, bahutaraṁ yaṁ vo iminā dīghena addhunā sandhāvataṁ saṁsarataṁ mātuthaññaṁ pītaṁ, na tveva catūsu mahāsamuddesu udakaṁ.	4	
PA_sn_15:4.2.3	Taṁ kissa hetu?	4	
PA_sn_15:4.2.4	Anamataggoyaṁ, bhikkhave, saṁsāro …pe…	4	
PA_sn_15:4.2.5	alaṁ vimuccitun”ti.	4	
PA_sn_15:4.2.6	Catutthaṁ.	4	
PA_sn_15:5.0.1	Saṁyutta Nikāya 15.5	5	
PA_sn_15:5.0.2	1. Paṭhamavagga	5	
PA_sn_15:5.0.3	Pabbatasutta	5	
PA_sn_15:5.1.1	Sāvatthiyaṁ viharati …pe… ārāme …pe….	5	
PA_sn_15:5.1.2	Atha kho aññataro bhikkhu yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. Ekamantaṁ nisinno kho so bhikkhu bhagavantaṁ etadavoca:	5	
PA_sn_15:5.1.3	“kīvadīgho nu kho, bhante, kappo”ti?	5	
PA_sn_15:5.1.4	“Dīgho kho, bhikkhu, kappo.	5	
PA_sn_15:5.1.5	So na sukaro saṅkhātuṁ ettakāni vassāni iti vā, ettakāni vassasatāni iti vā, ettakāni vassasahassāni iti vā, ettakāni vassasatasahassāni iti vā”ti.	5	
PA_sn_15:5.2.1	“Sakkā pana, bhante, upamaṁ kātun”ti?	5	
PA_sn_15:5.2.2	“Sakkā, bhikkhū”ti bhagavā avoca.	5	
PA_sn_15:5.2.3	“Seyyathāpi, bhikkhu, mahāselo pabbato yojanaṁ āyāmena yojanaṁ vitthārena yojanaṁ ubbedhena acchinno asusiro ekagghano.	5	
PA_sn_15:5.2.4	Tamenaṁ puriso vassasatassa vassasatassa accayena kāsikena vatthena sakiṁ sakiṁ parimajjeyya.	5	
PA_sn_15:5.2.5	Khippataraṁ kho so, bhikkhu, mahāselo pabbato iminā upakkamena parikkhayaṁ pariyādānaṁ gaccheyya, na tveva kappo.	5	
PA_sn_15:5.2.6	Evaṁ dīgho, bhikkhu, kappo.	5	
PA_sn_15:5.2.7	Evaṁ dīghānaṁ kho, bhikkhu, kappānaṁ neko kappo saṁsito, nekaṁ kappasataṁ saṁsitaṁ, nekaṁ kappasahassaṁ saṁsitaṁ, nekaṁ kappasatasahassaṁ saṁsitaṁ.	5	
PA_sn_15:5.2.8	Taṁ kissa hetu?	5	
PA_sn_15:5.2.9	Anamataggoyaṁ, bhikkhu, saṁsāro.	5	
PA_sn_15:5.2.10	Pubbā koṭi …pe…	5	
PA_sn_15:5.2.11	yāvañcidaṁ, bhikkhu, alameva sabbasaṅkhāresu nibbindituṁ, alaṁ virajjituṁ, alaṁ vimuccitun”ti.	5	
PA_sn_15:5.2.12	Pañcamaṁ.	5	
PA_sn_15:6.0.1	Saṁyutta Nikāya 15.6	6	
PA_sn_15:6.0.2	1. Paṭhamavagga	6	
PA_sn_15:6.0.3	Sāsapasutta	6	
PA_sn_15:6.1.1	Sāvatthiyaṁ viharati.	6	
PA_sn_15:6.1.2	Atha kho aññataro bhikkhu yena bhagavā …pe… ekamantaṁ nisinno kho so bhikkhu bhagavantaṁ etadavoca:	6	
PA_sn_15:6.1.3	“kīvadīgho nu kho, bhante, kappo”ti?	6	
PA_sn_15:6.1.4	“Dīgho kho, bhikkhu, kappo.	6	
PA_sn_15:6.1.5	So na sukaro saṅkhātuṁ ettakāni vassāni iti vā …pe… ettakāni vassasatasahassāni iti vā”ti.	6	
PA_sn_15:6.2.1	“Sakkā pana, bhante, upamaṁ kātun”ti?	6	
PA_sn_15:6.2.2	“Sakkā, bhikkhū”ti bhagavā avoca.	6	
PA_sn_15:6.2.3	“Seyyathāpi, bhikkhu, āyasaṁ nagaraṁ yojanaṁ āyāmena yojanaṁ vitthārena yojanaṁ ubbedhena, puṇṇaṁ sāsapānaṁ guḷikābaddhaṁ.	6	
PA_sn_15:6.2.4	Tato puriso vassasatassa vassasatassa accayena ekamekaṁ sāsapaṁ uddhareyya.	6	
PA_sn_15:6.2.5	Khippataraṁ kho so, bhikkhu, mahāsāsaparāsi iminā upakkamena parikkhayaṁ pariyādānaṁ gaccheyya, na tveva kappo.	6	
PA_sn_15:6.2.6	Evaṁ dīgho kho, bhikkhu, kappo.	6	
PA_sn_15:6.2.7	Evaṁ dīghānaṁ kho, bhikkhu, kappānaṁ neko kappo saṁsito, nekaṁ kappasataṁ saṁsitaṁ, nekaṁ kappasahassaṁ saṁsitaṁ, nekaṁ kappasatasahassaṁ saṁsitaṁ.	6	
PA_sn_15:6.2.8	Taṁ kissa hetu?	6	
PA_sn_15:6.2.9	Anamataggoyaṁ, bhikkhu, saṁsāro …pe…	6	
PA_sn_15:6.2.10	alaṁ vimuccitun”ti.	6	
PA_sn_15:6.2.11	Chaṭṭhaṁ.	6	
PA_sn_15:7.0.1	Saṁyutta Nikāya 15.7	7	
PA_sn_15:7.0.2	1. Paṭhamavagga	7	
PA_sn_15:7.0.3	Sāvakasutta	7	
PA_sn_15:7.1.1	Sāvatthiyaṁ viharati.	7	
PA_sn_15:7.1.2	Atha kho sambahulā bhikkhū yena bhagavā …pe… ekamantaṁ nisinnā kho te bhikkhū bhagavantaṁ etadavocuṁ:	7	
PA_sn_15:7.1.3	“kīvabahukā nu kho, bhante, kappā abbhatītā atikkantā”ti?	7	
PA_sn_15:7.1.4	“Bahukā kho, bhikkhave, kappā abbhatītā atikkantā.	7	
PA_sn_15:7.1.5	Te na sukarā saṅkhātuṁ:	7	
PA_sn_15:7.1.6	‘ettakā kappā iti vā, ettakāni kappasatāni iti vā, ettakāni kappasahassāni iti vā, ettakāni kappasatasahassāni iti vā’”ti.	7	
PA_sn_15:7.2.1	“Sakkā pana, bhante, upamaṁ kātun”ti?	7	
PA_sn_15:7.2.2	“Sakkā, bhikkhave”ti bhagavā avoca.	7	
PA_sn_15:7.2.3	“Idhassu, bhikkhave, cattāro sāvakā vassasatāyukā vassasatajīvino.	7	
PA_sn_15:7.2.4	Te divase divase kappasatasahassaṁ kappasatasahassaṁ anussareyyuṁ.	7	
PA_sn_15:7.2.5	Ananussaritāva, bhikkhave, tehi kappā assu, atha kho te cattāro sāvakā vassasatāyukā vassasatajīvino vassasatassa accayena kālaṁ kareyyuṁ.	7	
PA_sn_15:7.2.6	Evaṁ bahukā kho, bhikkhave, kappā abbhatītā atikkantā.	7	
PA_sn_15:7.2.7	Te na sukarā saṅkhātuṁ:	7	
PA_sn_15:7.2.8	‘ettakā kappā iti vā, ettakāni kappasatāni iti vā, ettakāni kappasahassāni iti vā, ettakāni kappasatasahassāni iti vā’ti.	7	
PA_sn_15:7.2.9	Taṁ kissa hetu?	7	
PA_sn_15:7.2.10	Anamataggoyaṁ, bhikkhave, saṁsāro …pe…	7	
PA_sn_15:7.2.11	alaṁ vimuccitun”ti.	7	
PA_sn_15:7.2.12	Sattamaṁ.	7	
PA_sn_15:8.0.1	Saṁyutta Nikāya 15.8	8	
PA_sn_15:8.0.2	1. Paṭhamavagga	8	
PA_sn_15:8.0.3	Gaṅgāsutta	8	
PA_sn_15:8.1.1	Rājagahe viharati veḷuvane.	8	
PA_sn_15:8.1.2	Atha kho aññataro brāhmaṇo yena bhagavā tenupasaṅkami; upasaṅkamitvā bhagavatā saddhiṁ sammodi.	8	
PA_sn_15:8.1.3	Sammodanīyaṁ kathaṁ sāraṇīyaṁ vītisāretvā ekamantaṁ nisīdi. Ekamantaṁ nisinno kho so brāhmaṇo bhagavantaṁ etadavoca:	8	
PA_sn_15:8.1.4	“kīvabahukā nu kho, bho gotama, kappā abbhatītā atikkantā”ti?	8	
PA_sn_15:8.1.5	“Bahukā kho, brāhmaṇa, kappā abbhatītā atikkantā.	8	
PA_sn_15:8.1.6	Te na sukarā saṅkhātuṁ:	8	
PA_sn_15:8.1.7	‘ettakā kappā iti vā, ettakāni kappasatāni iti vā, ettakāni kappasahassāni iti vā, ettakāni kappasatasahassāni iti vā’”ti.	8	
PA_sn_15:8.2.1	“Sakkā pana, bho gotama, upamaṁ kātun”ti?	8	
PA_sn_15:8.2.2	“Sakkā, brāhmaṇā”ti bhagavā avoca.	8	
PA_sn_15:8.2.3	“Seyyathāpi, brāhmaṇa, yato cāyaṁ gaṅgā nadī pabhavati yattha ca mahāsamuddaṁ appeti, yā etasmiṁ antare vālikā sā na sukarā saṅkhātuṁ:	8	
PA_sn_15:8.2.4	‘ettakā vālikā iti vā, ettakāni vālikasatāni iti vā, ettakāni vālikasahassāni iti vā, ettakāni vālikasatasahassāni iti vā’ti.	8	
PA_sn_15:8.2.5	Tato bahutarā kho, brāhmaṇa, kappā abbhatītā atikkantā.	8	
PA_sn_15:8.2.6	Te na sukarā saṅkhātuṁ:	8	
PA_sn_15:8.2.7	‘ettakā kappā iti vā, ettakāni kappasatāni iti vā, ettakāni kappasahassāni iti vā, ettakāni kappasatasahassāni iti vā’ti.	8	
PA_sn_15:8.2.8	Taṁ kissa hetu?	8	
PA_sn_15:8.2.9	Anamataggoyaṁ, brāhmaṇa, saṁsāro.	8	
PA_sn_15:8.2.10	Pubbā koṭi na paññāyati avijjānīvaraṇānaṁ sattānaṁ taṇhāsaṁyojanānaṁ sandhāvataṁ saṁsarataṁ.	8	
PA_sn_15:8.2.11	Evaṁ dīgharattaṁ kho, brāhmaṇa, dukkhaṁ paccanubhūtaṁ tibbaṁ paccanubhūtaṁ byasanaṁ paccanubhūtaṁ, kaṭasī vaḍḍhitā.	8	
PA_sn_15:8.2.12	Yāvañcidaṁ, brāhmaṇa, alameva sabbasaṅkhāresu nibbindituṁ, alaṁ virajjituṁ, alaṁ vimuccitun”ti.	8	
PA_sn_15:8.3.1	Evaṁ vutte, so brāhmaṇo bhagavantaṁ etadavoca:	8	
PA_sn_15:8.3.2	“abhikkantaṁ, bho gotama, abhikkantaṁ, bho gotama …pe…	8	
PA_sn_15:8.3.3	upāsakaṁ maṁ bhavaṁ gotamo dhāretu ajjatagge pāṇupetaṁ saraṇaṁ gatan”ti.	8	
PA_sn_15:8.3.4	Aṭṭhamaṁ.	8	
PA_sn_15:9.0.1	Saṁyutta Nikāya 15.9	9	
PA_sn_15:9.0.2	1. Paṭhamavagga	9	
PA_sn_15:9.0.3	Daṇḍasutta	9	
PA_sn_15:9.1.1	Sāvatthiyaṁ viharati.	9	
PA_sn_15:9.1.2	“Anamataggoyaṁ, bhikkhave, saṁsāro.	9	
PA_sn_15:9.1.3	Pubbā koṭi na paññāyati avijjānīvaraṇānaṁ sattānaṁ taṇhāsaṁyojanānaṁ sandhāvataṁ saṁsarataṁ.	9	
PA_sn_15:9.1.4	Seyyathāpi, bhikkhave, daṇḍo uparivehāsaṁ khitto sakimpi mūlena nipatati, sakimpi majjhena nipatati, sakimpi antena nipatati;	9	
PA_sn_15:9.1.5	evameva kho, bhikkhave, avijjānīvaraṇā sattā taṇhāsaṁyojanā sandhāvantā saṁsarantā sakimpi asmā lokā paraṁ lokaṁ gacchanti, sakimpi parasmā lokā imaṁ lokaṁ āgacchanti.	9	
PA_sn_15:9.1.6	Taṁ kissa hetu?	9	
PA_sn_15:9.1.7	Anamataggoyaṁ, bhikkhave, saṁsāro …pe…	9	
PA_sn_15:9.1.8	alaṁ vimuccitun”ti.	9	
PA_sn_15:9.1.9	Navamaṁ.	9	
PA_sn_15:10.0.1	Saṁyutta Nikāya 15.10	10	
PA_sn_15:10.0.2	1. Paṭhamavagga	10	
PA_sn_15:10.0.3	Puggalasutta	10	
PA_sn_15:10.1.1	Ekaṁ samayaṁ bhagavā rājagahe viharati gijjhakūṭe pabbate.	10	
PA_sn_15:10.1.2	Tatra kho bhagavā bhikkhū āmantesi:	10	
PA_sn_15:10.1.3	“bhikkhavo”ti.	10	
PA_sn_15:10.1.4	“Bhadante”ti te bhikkhū bhagavato paccassosuṁ.	10	
PA_sn_15:10.1.5	Bhagavā etadavoca:	10	
PA_sn_15:10.2.1	“Anamataggoyaṁ, bhikkhave, saṁsāro …pe…	10	
PA_sn_15:10.2.2	ekapuggalassa, bhikkhave, kappaṁ sandhāvato saṁsarato siyā evaṁ mahā aṭṭhikaṅkalo aṭṭhipuñjo aṭṭhirāsi yathāyaṁ vepullo pabbato, sace saṁhārako assa, sambhatañca na vinasseyya.	10	
PA_sn_15:10.2.3	Taṁ kissa hetu?	10	
PA_sn_15:10.2.4	Anamataggoyaṁ, bhikkhave, saṁsāro …pe…	10	
PA_sn_15:10.2.5	alaṁ vimuccitun”ti.	10	
PA_sn_15:10.3.1	Idamavoca bhagavā.	10	
PA_sn_15:10.3.2	Idaṁ vatvāna sugato athāparaṁ etadavoca satthā:	10	
PA_sn_15:10.4.1	“Ekassekena kappena,	10	
PA_sn_15:10.4.2	puggalassaṭṭhisañcayo;	10	
PA_sn_15:10.4.3	Siyā pabbatasamo rāsi,	10	
PA_sn_15:10.4.4	iti vuttaṁ mahesinā.	10	
PA_sn_15:10.5.1	So kho panāyaṁ akkhāto,	10	
PA_sn_15:10.5.2	vepullo pabbato mahā;	10	
PA_sn_15:10.5.3	Uttaro gijjhakūṭassa,	10	
PA_sn_15:10.5.4	magadhānaṁ giribbaje.	10	
PA_sn_15:10.6.1	Yato ca ariyasaccāni,	10	
PA_sn_15:10.6.2	sammappaññāya passati;	10	
PA_sn_15:10.6.3	Dukkhaṁ dukkhasamuppādaṁ,	10	
PA_sn_15:10.6.4	dukkhassa ca atikkamaṁ;	10	
PA_sn_15:10.6.5	Ariyaṁ caṭṭhaṅgikaṁ maggaṁ,	10	
PA_sn_15:10.6.6	dukkhūpasamagāminaṁ.	10	
PA_sn_15:10.7.1	Sa sattakkhattuṁparamaṁ,	10	
PA_sn_15:10.7.2	sandhāvitvāna puggalo;	10	
PA_sn_15:10.7.3	Dukkhassantakaro hoti,	10	
PA_sn_15:10.7.4	sabbasaṁyojanakkhayā”ti.	10	
PA_sn_15:10.7.5	Dasamaṁ.	10	
PA_sn_15:10.7.6	Paṭhamo vaggo.	10	
PA_sn_15:10.8.0	Tassuddānaṁ	10	
PA_sn_15:10.8.1	Tiṇakaṭṭhañca pathavī,	10	
PA_sn_15:10.8.2	assu khīrañca pabbataṁ;	10	
PA_sn_15:10.8.3	Sāsapā sāvakā gaṅgā,	10	
PA_sn_15:10.8.4	daṇḍo ca puggalena cāti.	10	
PA_sn_15:11.0.1	Saṁyutta Nikāya 15.11	11	
PA_sn_15:11.0.2	2. Dutiyavagga	11	
PA_sn_15:11.0.3	Duggatasutta	11	
PA_sn_15:11.1.1	Ekaṁ samayaṁ bhagavā sāvatthiyaṁ viharati.	11	
PA_sn_15:11.1.2	Tatra kho …pe…	11	
PA_sn_15:11.1.3	“Anamataggoyaṁ, bhikkhave, saṁsāro.	11	
PA_sn_15:11.1.4	Pubbā koṭi na paññāyati avijjānīvaraṇānaṁ sattānaṁ taṇhāsaṁyojanānaṁ sandhāvataṁ saṁsarataṁ.	11	
PA_sn_15:11.1.5	Yaṁ, bhikkhave, passeyyātha duggataṁ durūpetaṁ niṭṭhamettha gantabbaṁ:	11	
PA_sn_15:11.1.6	‘amhehipi evarūpaṁ paccanubhūtaṁ iminā dīghena addhunā’ti.	11	
PA_sn_15:11.1.7	Taṁ kissa hetu …pe…	11	
PA_sn_15:11.1.8	yāvañcidaṁ, bhikkhave, alameva sabbasaṅkhāresu nibbindituṁ alaṁ virajjituṁ alaṁ vimuccitun”ti.	11	
PA_sn_15:11.1.9	Paṭhamaṁ.	11	
PA_sn_15:12.0.1	Saṁyutta Nikāya 15.12	12	
PA_sn_15:12.0.2	2. Dutiyavagga	12	
PA_sn_15:12.0.3	Sukhitasutta	12	
PA_sn_15:12.1.1	Sāvatthiyaṁ viharati.	12	
PA_sn_15:12.1.2	“Anamataggoyaṁ, bhikkhave, saṁsāro …pe…	12	
PA_sn_15:12.1.3	yaṁ, bhikkhave, passeyyātha sukhitaṁ susajjitaṁ, niṭṭhamettha gantabbaṁ:	12	
PA_sn_15:12.1.4	‘amhehipi evarūpaṁ paccanubhūtaṁ iminā dīghena addhunā’ti.	12	
PA_sn_15:12.1.5	Taṁ kissa hetu?	12	
PA_sn_15:12.1.6	Anamataggoyaṁ, bhikkhave, saṁsāro.	12	
PA_sn_15:12.1.7	Pubbā koṭi na paññāyati …pe…	12	
PA_sn_15:12.1.8	alaṁ vimuccitun”ti.	12	
PA_sn_15:12.1.9	Dutiyaṁ.	12	
PA_sn_15:13.0.1	Saṁyutta Nikāya 15.13	13	
PA_sn_15:13.0.2	2. Dutiyavagga	13	
PA_sn_15:13.0.3	Tiṁsamattasutta	13	
PA_sn_15:13.1.1	Rājagahe viharati veḷuvane.	13	
PA_sn_15:13.1.2_0	Atha kho tiṁsamattā pāveyyakā bhikkhū sabbe āraññikā sabbe piṇḍapātikā sabbe paṁsukūlikā	13	
PA_sn_15:13.1.2_1	sabbe tecīvarikā sabbe sasaṁyojanā yena bhagavā tenupasaṅkamiṁsu; upasaṅkamitvā bhagavantaṁ	13	
PA_sn_15:13.1.2_2	abhivādetvā ekamantaṁ nisīdiṁsu.	13	
PA_sn_15:13.1.3	Atha kho bhagavato etadahosi:	13	
PA_sn_15:13.1.4	“ime kho tiṁsamattā pāveyyakā bhikkhū sabbe āraññikā sabbe piṇḍapātikā sabbe paṁsukūlikā sabbe tecīvarikā sabbe sasaṁyojanā.	13	
PA_sn_15:13.1.5	Yannūnāhaṁ imesaṁ tathā dhammaṁ deseyyaṁ yathā nesaṁ imasmiṁyeva āsane anupādāya āsavehi cittāni vimucceyyun”ti.	13	
PA_sn_15:13.1.6	Atha kho bhagavā bhikkhū āmantesi:	13	
PA_sn_15:13.1.7	“bhikkhavo”ti.	13	
PA_sn_15:13.1.8	“Bhadante”ti te bhikkhū bhagavato paccassosuṁ.	13	
PA_sn_15:13.1.9	Bhagavā etadavoca:	13	
PA_sn_15:13.2.1	“Anamataggoyaṁ, bhikkhave, saṁsāro.	13	
PA_sn_15:13.2.2	Pubbā koṭi na paññāyati avijjānīvaraṇānaṁ sattānaṁ taṇhāsaṁyojanānaṁ sandhāvataṁ saṁsarataṁ.	13	
PA_sn_15:13.2.3_0	Taṁ kiṁ maññatha, bhikkhave, katamaṁ nu kho bahutaraṁ, yaṁ vā vo iminā dīghena addhunā	13	
PA_sn_15:13.2.3_1	sandhāvataṁ saṁsarataṁ sīsacchinnānaṁ lohitaṁ passannaṁ paggharitaṁ, yaṁ vā catūsu	13	
PA_sn_15:13.2.3_2	mahāsamuddesu udakan”ti?	13	
PA_sn_15:13.2.4_0	“Yathā kho mayaṁ, bhante, bhagavatā dhammaṁ desitaṁ ājānāma, etadeva, bhante, bahutaraṁ,	13	
PA_sn_15:13.2.4_1	yaṁ no iminā dīghena addhunā sandhāvataṁ saṁsarataṁ sīsacchinnānaṁ lohitaṁ passannaṁ	13	
PA_sn_15:13.2.4_2	paggharitaṁ, na tveva catūsu mahāsamuddesu udakan”ti.	13	
PA_sn_15:13.3.1	“Sādhu sādhu, bhikkhave, sādhu kho me tumhe, bhikkhave, evaṁ dhammaṁ desitaṁ ājānātha.	13	
PA_sn_15:13.3.2	Etadeva, bhikkhave, bahutaraṁ, yaṁ vo iminā dīghena addhunā sandhāvataṁ saṁsarataṁ sīsacchinnānaṁ lohitaṁ passannaṁ paggharitaṁ, na tveva catūsu mahāsamuddesu udakaṁ.	13	
PA_sn_15:13.3.3	Dīgharattaṁ vo, bhikkhave, gunnaṁ sataṁ gobhūtānaṁ sīsacchinnānaṁ lohitaṁ passannaṁ paggharitaṁ, na tveva catūsu mahāsamuddesu udakaṁ.	13	
PA_sn_15:13.3.4	Dīgharattaṁ vo, bhikkhave, mahiṁsānaṁ sataṁ mahiṁsabhūtānaṁ sīsacchinnānaṁ lohitaṁ passannaṁ paggharitaṁ …pe…	13	
PA_sn_15:13.3.5	dīgharattaṁ vo, bhikkhave, urabbhānaṁ sataṁ urabbhabhūtānaṁ …pe…	13	
PA_sn_15:13.3.6	ajānaṁ sataṁ ajabhūtānaṁ …	13	
PA_sn_15:13.3.7	migānaṁ sataṁ migabhūtānaṁ …	13	
PA_sn_15:13.3.8	kukkuṭānaṁ sataṁ kukkuṭabhūtānaṁ …	13	
PA_sn_15:13.3.9	sūkarānaṁ sataṁ sūkarabhūtānaṁ …	13	
PA_sn_15:13.3.10	dīgharattaṁ vo, bhikkhave, corā gāmaghātāti gahetvā sīsacchinnānaṁ lohitaṁ passannaṁ paggharitaṁ.	13	
PA_sn_15:13.3.11	Dīgharattaṁ vo, bhikkhave, corā pāripanthikāti gahetvā sīsacchinnānaṁ lohitaṁ passannaṁ paggharitaṁ.	13	
PA_sn_15:13.3.12	Dīgharattaṁ vo, bhikkhave, corā pāradārikāti gahetvā sīsacchinnānaṁ lohitaṁ passannaṁ paggharitaṁ, na tveva catūsu mahāsamuddesu udakaṁ.	13	
PA_sn_15:13.3.13	Taṁ kissa hetu?	13	
PA_sn_15:13.3.14	Anamataggoyaṁ, bhikkhave, saṁsāro …pe…	13	
PA_sn_15:13.3.15	alaṁ vimuccitun”ti.	13	
PA_sn_15:13.4.1	Idamavoca bhagavā.	13	
PA_sn_15:13.4.2	Attamanā te bhikkhū bhagavato bhāsitaṁ abhinandunti.	13	
PA_sn_15:13.4.3	Imasmiñca pana veyyākaraṇasmiṁ bhaññamāne tiṁsamattānaṁ pāveyyakānaṁ bhikkhūnaṁ anupādāya āsavehi cittāni vimucciṁsūti.	13	
PA_sn_15:13.4.4	Tatiyaṁ.	13	
PA_sn_15:14.0.1	Saṁyutta Nikāya 15.14	14	
PA_sn_15:14.0.2	2. Dutiyavagga	14	
PA_sn_15:14.0.3	Mātusutta	14	
PA_sn_15:14.1.1	Sāvatthiyaṁ viharati.	14	
PA_sn_15:14.1.2	“Anamataggoyaṁ, bhikkhave, saṁsāro …pe…	14	
PA_sn_15:14.1.3	na so, bhikkhave, satto sulabharūpo yo namātābhūtapubbo iminā dīghena addhunā.	14	
PA_sn_15:14.1.4	Taṁ kissa hetu?	14	
PA_sn_15:14.1.5	Anamataggoyaṁ, bhikkhave, saṁsāro …pe…	14	
PA_sn_15:14.1.6	alaṁ vimuccitun”ti.	14	
PA_sn_15:14.1.7	Catutthaṁ.	14	
PA_sn_15:15.0.1	Saṁyutta Nikāya 15.15	15	
PA_sn_15:15.0.2	2. Dutiyavagga	15	
PA_sn_15:15.0.3	Pitusutta	15	
PA_sn_15:15.1.1	Sāvatthiyaṁ viharati.	15	
PA_sn_15:15.1.2	“Anamataggoyaṁ, bhikkhave, saṁsāro …pe…	15	
PA_sn_15:15.1.3	na so, bhikkhave, satto sulabharūpo yo napitābhūtapubbo …pe…	15	
PA_sn_15:15.1.4	alaṁ vimuccitun”ti.	15	
PA_sn_15:15.1.5	Pañcamaṁ.	15	
PA_sn_15:16.0.1	Saṁyutta Nikāya 15.16	16	
PA_sn_15:16.0.2	2. Dutiyavagga	16	
PA_sn_15:16.0.3	Bhātusutta	16	
PA_sn_15:16.1.1	Sāvatthiyaṁ viharati …pe…	16	
PA_sn_15:16.1.2	“na so, bhikkhave, satto sulabharūpo yo nabhātābhūtapubbo …pe…	16	
PA_sn_15:16.1.3	alaṁ vimuccitun”ti.	16	
PA_sn_15:16.1.4	Chaṭṭhaṁ.	16	
PA_sn_15:17.0.1	Saṁyutta Nikāya 15.17	17	
PA_sn_15:17.0.2	2. Dutiyavagga	17	
PA_sn_15:17.0.3	Bhaginisutta	17	
PA_sn_15:17.1.1	Sāvatthiyaṁ viharati …pe…	17	
PA_sn_15:17.1.2	“na so, bhikkhave, satto sulabharūpo yo nabhaginibhūtapubbo …pe…	17	
PA_sn_15:17.1.3	alaṁ vimuccitun”ti.	17	
PA_sn_15:17.1.4	Sattamaṁ.	17	
PA_sn_15:18.0.1	Saṁyutta Nikāya 15.18	18	
PA_sn_15:18.0.2	2. Dutiyavagga	18	
PA_sn_15:18.0.3	Puttasutta	18	
PA_sn_15:18.1.1	Sāvatthiyaṁ viharati …pe…	18	
PA_sn_15:18.1.2	“na so, bhikkhave, satto sulabharūpo yo naputtabhūtapubbo …pe…	18	
PA_sn_15:18.1.3	alaṁ vimuccitun”ti.	18	
PA_sn_15:18.1.4	Aṭṭhamaṁ.	18	
PA_sn_15:19.0.1	Saṁyutta Nikāya 15.19	19	
PA_sn_15:19.0.2	2. Dutiyavagga	19	
PA_sn_15:19.0.3	Dhītusutta	19	
PA_sn_15:19.1.1	Sāvatthiyaṁ viharati.	19	
PA_sn_15:19.1.2	“Anamataggoyaṁ, bhikkhave, saṁsāro.	19	
PA_sn_15:19.1.3	Pubbā koṭi na paññāyati avijjānīvaraṇānaṁ sattānaṁ taṇhāsaṁyojanānaṁ sandhāvataṁ saṁsarataṁ.	19	
PA_sn_15:19.1.4	Na so, bhikkhave, satto sulabharūpo yo na dhītābhūtapubbo iminā dīghena addhunā.	19	
PA_sn_15:19.1.5	Taṁ kissa hetu?	19	
PA_sn_15:19.1.6	Anamataggoyaṁ, bhikkhave, saṁsāro.	19	
PA_sn_15:19.1.7	Pubbā koṭi na paññāyati avijjānīvaraṇānaṁ sattānaṁ taṇhāsaṁyojanānaṁ sandhāvataṁ saṁsarataṁ.	19	
PA_sn_15:19.1.8	Evaṁ dīgharattaṁ vo, bhikkhave, dukkhaṁ paccanubhūtaṁ tibbaṁ paccanubhūtaṁ byasanaṁ paccanubhūtaṁ, kaṭasī vaḍḍhitā.	19	
PA_sn_15:19.1.9	Yāvañcidaṁ, bhikkhave, alameva sabbasaṅkhāresu nibbindituṁ, alaṁ virajjituṁ, alaṁ vimuccitun”ti.	19	
PA_sn_15:19.1.10	Navamaṁ.	19	
PA_sn_15:20.0.1	Saṁyutta Nikāya 15.20	20	
PA_sn_15:20.0.2	2. Dutiyavagga	20	
PA_sn_15:20.0.3	Vepullapabbatasutta	20	
PA_sn_15:20.1.1	Ekaṁ samayaṁ bhagavā rājagahe viharati gijjhakūṭe pabbate.	20	
PA_sn_15:20.1.2	Tatra kho bhagavā bhikkhū āmantesi:	20	
PA_sn_15:20.1.3	“bhikkhavo”ti.	20	
PA_sn_15:20.1.4	“Bhadante”ti te bhikkhū bhagavato paccassosuṁ.	20	
PA_sn_15:20.1.5	Bhagavā etadavoca:	20	
PA_sn_15:20.2.1	“Anamataggoyaṁ, bhikkhave, saṁsāro.	20	
PA_sn_15:20.2.2	Pubbā koṭi na paññāyati avijjānīvaraṇānaṁ sattānaṁ taṇhāsaṁyojanānaṁ sandhāvataṁ saṁsarataṁ.	20	
PA_sn_15:20.2.3	Bhūtapubbaṁ, bhikkhave, imassa vepullassa pabbatassa ‘pācīnavaṁso’tveva samaññā udapādi.	20	
PA_sn_15:20.2.4	Tena kho pana, bhikkhave, samayena manussānaṁ ‘tivarā’tveva samaññā udapādi.	20	
PA_sn_15:20.2.5	Tivarānaṁ, bhikkhave, manussānaṁ cattārīsa vassasahassāni āyuppamāṇaṁ ahosi.	20	
PA_sn_15:20.2.6	Tivarā, bhikkhave, manussā pācīnavaṁsaṁ pabbataṁ catūhena ārohanti, catūhena orohanti.	20	
PA_sn_15:20.2.7	Tena kho pana, bhikkhave, samayena kakusandho bhagavā arahaṁ sammāsambuddho loke uppanno hoti.	20	
PA_sn_15:20.2.8	Kakusandhassa, bhikkhave, bhagavato arahato sammāsambuddhassa vidhurasañjīvaṁ nāma sāvakayugaṁ ahosi aggaṁ bhaddayugaṁ.	20	
PA_sn_15:20.2.9	Passatha, bhikkhave, sā cevimassa pabbatassa samaññā antarahitā, te ca manussā kālaṅkatā, so ca bhagavā parinibbuto.	20	
PA_sn_15:20.2.10	Evaṁ aniccā, bhikkhave, saṅkhārā;	20	
PA_sn_15:20.2.11	evaṁ addhuvā, bhikkhave, saṅkhārā;	20	
PA_sn_15:20.2.12	evaṁ anassāsikā, bhikkhave, saṅkhārā.	20	
PA_sn_15:20.2.13	Yāvañcidaṁ, bhikkhave, alameva sabbasaṅkhāresu nibbindituṁ, alaṁ virajjituṁ, alaṁ vimuccituṁ.	20	
PA_sn_15:20.3.1	Bhūtapubbaṁ, bhikkhave, imassa vepullassa pabbatassa ‘vaṅkako’tveva samaññā udapādi.	20	
PA_sn_15:20.3.2	Tena kho pana, bhikkhave, samayena manussānaṁ ‘rohitassā’tveva samaññā udapādi.	20	
PA_sn_15:20.3.3	Rohitassānaṁ, bhikkhave, manussānaṁ tiṁsavassasahassāni āyuppamāṇaṁ ahosi.	20	
PA_sn_15:20.3.4	Rohitassā, bhikkhave, manussā vaṅkakaṁ pabbataṁ tīhena ārohanti, tīhena orohanti.	20	
PA_sn_15:20.3.5	Tena kho pana, bhikkhave, samayena koṇāgamano bhagavā arahaṁ sammāsambuddho loke uppanno hoti.	20	
PA_sn_15:20.3.6	Koṇāgamanassa, bhikkhave, bhagavato arahato sammāsambuddhassa bhiyyosuttaraṁ nāma sāvakayugaṁ ahosi aggaṁ bhaddayugaṁ.	20	
PA_sn_15:20.3.7	Passatha, bhikkhave, sā cevimassa pabbatassa samaññā antarahitā, te ca manussā kālaṅkatā, so ca bhagavā parinibbuto.	20	
PA_sn_15:20.3.8	Evaṁ aniccā, bhikkhave, saṅkhārā …pe…	20	
PA_sn_15:20.3.9	alaṁ vimuccituṁ.	20	
PA_sn_15:20.4.1	Bhūtapubbaṁ, bhikkhave, imassa vepullassa pabbatassa ‘supasso’tveva samaññā udapādi.	20	
PA_sn_15:20.4.2	Tena kho pana, bhikkhave, samayena manussānaṁ ‘suppiyā’tveva samaññā udapādi.	20	
PA_sn_15:20.4.3	Suppiyānaṁ, bhikkhave, manussānaṁ vīsativassasahassāni āyuppamāṇaṁ ahosi.	20	
PA_sn_15:20.4.4	Suppiyā, bhikkhave, manussā supassaṁ pabbataṁ dvīhena ārohanti, dvīhena orohanti.	20	
PA_sn_15:20.4.5	Tena kho pana, bhikkhave, samayena kassapo bhagavā arahaṁ sammāsambuddho loke uppanno hoti.	20	
PA_sn_15:20.4.6	Kassapassa, bhikkhave, bhagavato arahato sammāsambuddhassa tissabhāradvājaṁ nāma sāvakayugaṁ ahosi aggaṁ bhaddayugaṁ.	20	
PA_sn_15:20.4.7	Passatha, bhikkhave, sā cevimassa pabbatassa samaññā antarahitā, te ca manussā kālaṅkatā, so ca bhagavā parinibbuto.	20	
PA_sn_15:20.4.8	Evaṁ aniccā, bhikkhave, saṅkhārā;	20	
PA_sn_15:20.4.9	evaṁ addhuvā, bhikkhave, saṅkhārā …pe…	20	
PA_sn_15:20.4.10	alaṁ vimuccituṁ.	20	
PA_sn_15:20.5.1	Etarahi kho pana, bhikkhave, imassa vepullassa pabbatassa ‘vepullo’tveva samaññā udapādi.	20	
PA_sn_15:20.5.2	Etarahi kho pana, bhikkhave, imesaṁ manussānaṁ ‘māgadhakā’tveva samaññā udapādi.	20	
PA_sn_15:20.5.3	Māgadhakānaṁ, bhikkhave, manussānaṁ appakaṁ āyuppamāṇaṁ parittaṁ lahukaṁ;	20	
PA_sn_15:20.5.4	yo ciraṁ jīvati so vassasataṁ appaṁ vā bhiyyo.	20	
PA_sn_15:20.5.5	Māgadhakā, bhikkhave, manussā vepullaṁ pabbataṁ muhuttena ārohanti muhuttena orohanti.	20	
PA_sn_15:20.5.6	Etarahi kho panāhaṁ, bhikkhave, arahaṁ sammāsambuddho loke uppanno.	20	
PA_sn_15:20.5.7	Mayhaṁ kho pana, bhikkhave, sāriputtamoggallānaṁ nāma sāvakayugaṁ aggaṁ bhaddayugaṁ.	20	
PA_sn_15:20.5.8	Bhavissati, bhikkhave, so samayo yā ayañcevimassa pabbatassa samaññā antaradhāyissati, ime ca manussā kālaṁ karissanti, ahañca parinibbāyissāmi.	20	
PA_sn_15:20.5.9	Evaṁ aniccā, bhikkhave, saṅkhārā;	20	
PA_sn_15:20.5.10	evaṁ addhuvā, bhikkhave, saṅkhārā;	20	
PA_sn_15:20.5.11	evaṁ anassāsikā, bhikkhave, saṅkhārā.	20	
PA_sn_15:20.5.12	Yāvañcidaṁ, bhikkhave, alameva sabbasaṅkhāresu nibbindituṁ, alaṁ virajjituṁ, alaṁ vimuccitun”ti.	20	
PA_sn_15:20.6.1	Idamavoca bhagavā.	20	
PA_sn_15:20.6.2	Idaṁ vatvāna sugato athāparaṁ etadavoca satthā:	20	
PA_sn_15:20.7.1	“Pācīnavaṁso tivarānaṁ,	20	
PA_sn_15:20.7.2	rohitassāna vaṅkako;	20	
PA_sn_15:20.7.3	Suppiyānaṁ supassoti,	20	
PA_sn_15:20.7.4	māgadhānañca vepullo.	20	
PA_sn_15:20.8.1	Aniccā vata saṅkhārā,	20	
PA_sn_15:20.8.2	uppādavayadhammino;	20	
PA_sn_15:20.8.3	Uppajjitvā nirujjhanti,	20	
PA_sn_15:20.8.4	tesaṁ vūpasamo sukho”ti.	20	
PA_sn_15:20.8.5	Dasamaṁ.	20	
PA_sn_15:20.8.6	Dutiyo vaggo.	20	
PA_sn_15:20.9.0	Tassuddānaṁ	20	
PA_sn_15:20.9.1	Duggataṁ sukhitañceva,	20	
PA_sn_15:20.9.2	tiṁsa mātāpitena ca;	20	
PA_sn_15:20.9.3	Bhātā bhaginī putto ca,	20	
PA_sn_15:20.9.4	dhītā vepullapabbataṁ.	20	
PA_sn_15:20.9.5	Anamataggasaṁyuttaṁ samattaṁ.	20	
