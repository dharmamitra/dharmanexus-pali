segmentnr	original	folio	analyzed
PA_mnd_12:0.1	Mahāniddesa	0	
PA_mnd_12:0.2	Aṭṭhakavagga	0	
PA_mnd_12:0.3	12. Cūḷabyūhasuttaniddesa	0	
PA_mnd_12:1.1	Atha cūḷabyūhasuttaniddesaṁ vakkhati—	1	
PA_mnd_12:2.1	Sakaṁ sakaṁ diṭṭhiparibbasānā,	2	
PA_mnd_12:2.2	Viggayha nānā kusalā vadanti;	2	
PA_mnd_12:2.3	Yo evaṁ jānāti sa vedi dhammaṁ,	2	
PA_mnd_12:2.4	Idaṁ paṭikkosamakevalī so.	2	
PA_mnd_12:3.1	Sakaṁ sakaṁ diṭṭhiparibbasānāti.	3	
PA_mnd_12:3.2	Santeke samaṇabrāhmaṇā diṭṭhigatikā;	3	
PA_mnd_12:3.3	te dvāsaṭṭhiyā diṭṭhigatānaṁ aññataraññataraṁ diṭṭhigataṁ gahetvā uggahetvā gaṇhitvā parāmasitvā abhinivisitvā sakāya sakāya diṭṭhiyā vasanti saṁvasanti āvasanti parivasanti.	3	
PA_mnd_12:3.4	Yathā agārikā gharesu vasanti, sāpattikā vā āpattīsu vasanti, sakilesā vā kilesesu vasanti;	3	
PA_mnd_12:3.5_0	evamevaṁ santeke samaṇabrāhmaṇā diṭṭhigatikā, te dvāsaṭṭhiyā diṭṭhigatānaṁ aññataraññataraṁ	3	
PA_mnd_12:3.5_1	diṭṭhigataṁ gahetvā uggahetvā gaṇhitvā parāmasitvā abhinivisitvā sakāya sakāya diṭṭhiyā	3	
PA_mnd_12:3.5_2	vasanti saṁvasanti āvasanti parivasantīti—	3	
PA_mnd_12:3.6	sakaṁ sakaṁ diṭṭhiparibbasānā.	3	
PA_mnd_12:4.1	Viggayha nānā kusalā vadantīti.	4	
PA_mnd_12:4.2	Viggayhāti gahetvā uggahetvā gaṇhitvā parāmasitvā abhinivisitvā nānā vadanti vividhaṁ vadanti aññoññaṁ vadanti puthu vadanti, na ekaṁ vadanti kathenti bhaṇanti dīpayanti voharanti.	4	
PA_mnd_12:4.3	Kusalāti kusalavādā paṇḍitavādā thiravādā ñāyavādā hetuvādā lakkhaṇavādā kāraṇavādā ṭhānavādā sakāya laddhiyāti—	4	
PA_mnd_12:4.4	viggayha nānā kusalā vadanti.	4	
PA_mnd_12:5.1	Yo evaṁ jānāti sa vedi dhammanti.	5	
PA_mnd_12:5.2	Yo imaṁ dhammaṁ diṭṭhiṁ paṭipadaṁ maggaṁ jānāti so dhammaṁ vedi aññāsi apassi paṭivijjhīti—	5	
PA_mnd_12:5.3	yo evaṁ jānāti sa vedi dhammaṁ.	5	
PA_mnd_12:6.1	Idaṁ paṭikkosamakevalī soti.	6	
PA_mnd_12:6.2	Yo imaṁ dhammaṁ diṭṭhiṁ paṭipadaṁ maggaṁ paṭikkosati, akevalī so asamatto so aparipuṇṇo so hīno nihīno omako lāmako chatukko parittoti—	6	
PA_mnd_12:6.3	idaṁ paṭikkosamakevalī so.	6	
PA_mnd_12:7.1	Tenāha so nimmito—	7	
PA_mnd_12:8.1	“Sakaṁ sakaṁ diṭṭhiparibbasānā,	8	
PA_mnd_12:8.2	Viggayha nānā kusalā vadanti;	8	
PA_mnd_12:8.3	Yo evaṁ jānāti sa vedi dhammaṁ,	8	
PA_mnd_12:8.4	Idaṁ paṭikkosamakevalī so”ti.	8	
PA_mnd_12:9.1	Evampi viggayha vivādayanti,	9	
PA_mnd_12:9.2	Bālo paro akkusaloti cāhu;	9	
PA_mnd_12:9.3	Sacco nu vādo katamo imesaṁ,	9	
PA_mnd_12:9.4	Sabbeva hīme kusalāvadānā.	9	
PA_mnd_12:10.1	Evampi viggayha vivādayantīti.	10	
PA_mnd_12:10.2	Evaṁ gahetvā uggahetvā gaṇhitvā parāmasitvā abhinivisitvā vivādayanti, kalahaṁ karonti, bhaṇḍanaṁ karonti, viggahaṁ karonti, vivādaṁ karonti, medhagaṁ karonti—	10	
PA_mnd_12:10.3	“na tvaṁ imaṁ dhammavinayaṁ ājānāsi …pe…	10	
PA_mnd_12:10.4	nibbeṭhehi vā sace pahosī”ti—	10	
PA_mnd_12:10.5	evampi viggayha vivādayanti.	10	
PA_mnd_12:11.1	Bālo paro akkusaloti cāhūti.	11	
PA_mnd_12:11.2	Paro bālo hīno nihīno omako lāmako chatukko paritto akusalo avidvā avijjāgato aññāṇī avibhāvī duppaññoti, evamāhaṁsu evaṁ kathenti evaṁ bhaṇanti evaṁ dīpayanti evaṁ voharantīti—	11	
PA_mnd_12:11.3	bālo paro akkusaloti cāhu.	11	
PA_mnd_12:12.1	Sacco nu vādo katamo imesanti.	12	
PA_mnd_12:12.2	Imesaṁ samaṇabrāhmaṇānaṁ vādo katamo sacco taccho tatho bhūto yāthāvo aviparītoti—	12	
PA_mnd_12:12.3	sacco nu vādo katamo imesaṁ.	12	
PA_mnd_12:13.1	Sabbeva hīme kusalāvadānāti.	13	
PA_mnd_12:13.2	Sabbevime samaṇabrāhmaṇā kusalavādā paṇḍitavādā thiravādā ñāyavādā hetuvādā lakkhaṇavādā kāraṇavādā ṭhānavādā sakāya laddhiyāti—	13	
PA_mnd_12:13.3	sabbeva hīme kusalāvadānā.	13	
PA_mnd_12:14.1	Tenāha so nimmito—	14	
PA_mnd_12:15.1	“Evampi viggayha vivādayanti,	15	
PA_mnd_12:15.2	Bālo paro akkusaloti cāhu;	15	
PA_mnd_12:15.3	Sacco nu vādo katamo imesaṁ,	15	
PA_mnd_12:15.4	Sabbeva hīme kusalāvadānā”ti.	15	
PA_mnd_12:16.1	Parassa ce dhammamanānujānaṁ,	16	
PA_mnd_12:16.2	Bālomako hoti nihīnapañño;	16	
PA_mnd_12:16.3	Sabbeva bālā sunihīnapaññā,	16	
PA_mnd_12:16.4	Sabbevime diṭṭhiparibbasānā.	16	
PA_mnd_12:17.1	Parassa ce dhammamanānujānanti.	17	
PA_mnd_12:17.2	Parassa dhammaṁ diṭṭhiṁ paṭipadaṁ maggaṁ anānujānanto anānupassanto anānumananto anānumaññanto anānumodantoti—	17	
PA_mnd_12:17.3	parassa ce dhammamanānujānaṁ.	17	
PA_mnd_12:18.1	Bālomako hoti nihīnapaññoti.	18	
PA_mnd_12:18.2	Paro bālo hoti hīno nihīno omako lāmako chatukko paritto, hīnapañño nihīnapañño omakapañño lāmakapañño chatukkapañño parittapaññoti—	18	
PA_mnd_12:18.3	bālomako hoti nihīnapañño.	18	
PA_mnd_12:19.1	Sabbeva bālā sunihīnapaññāti.	19	
PA_mnd_12:19.2	Sabbevime samaṇabrāhmaṇā bālā hīnā nihīnā omakā lāmakā chatukkā parittā, sabbeva hīnapaññā nihīnapaññā omakapaññā lāmakapaññā chatukkapaññā parittapaññāti—	19	
PA_mnd_12:19.3	sabbeva bālā sunihīnapaññā.	19	
PA_mnd_12:20.1	Sabbevime diṭṭhiparibbasānāti.	20	
PA_mnd_12:20.2	Sabbevime samaṇabrāhmaṇā diṭṭhigatikā;	20	
PA_mnd_12:20.3	te dvāsaṭṭhiyā diṭṭhigatānaṁ aññataraññataraṁ diṭṭhigataṁ gahetvā uggahetvā gaṇhitvā parāmasitvā abhinivisitvā sakāya sakāya diṭṭhiyā vasanti saṁvasanti āvasanti parivasanti.	20	
PA_mnd_12:20.4	Yathā agārikā vā gharesu vasanti, sāpattikā vā āpattīsu vasanti, sakilesā vā kilesesu vasanti;	20	
PA_mnd_12:20.5	evamevaṁ sabbevime samaṇabrāhmaṇā diṭṭhigatikā …pe…	20	
PA_mnd_12:20.6	parivasantīti—	20	
PA_mnd_12:20.7	sabbevime diṭṭhiparibbasānā.	20	
PA_mnd_12:21.1	Tenāha bhagavā—	21	
PA_mnd_12:22.1	“Parassa ce dhammamanānujānaṁ,	22	
PA_mnd_12:22.2	Bālomako hoti nihīnapañño;	22	
PA_mnd_12:22.3	Sabbeva bālā sunihīnapaññā,	22	
PA_mnd_12:22.4	Sabbevime diṭṭhiparibbasānā”ti.	22	
PA_mnd_12:23.1	Sandiṭṭhiyā ceva navīvadātā,	23	
PA_mnd_12:23.2	Saṁsuddhapaññā kusalā mutīmā;	23	
PA_mnd_12:23.3	Na tesaṁ koci parihīnapañño,	23	
PA_mnd_12:23.4	Diṭṭhī hi tesampi tathā samattā.	23	
PA_mnd_12:24.1	Sandiṭṭhiyā ceva navīvadātāti.	24	
PA_mnd_12:24.2	Sakāya diṭṭhiyā sakāya khantiyā sakāya ruciyā sakāya laddhiyā anavīvadātā avodātā apariyodātā saṅkiliṭṭhā saṅkilesikāti—	24	
PA_mnd_12:24.3	sandiṭṭhiyā ceva navīvadātā.	24	
PA_mnd_12:25.1	Saṁsuddhapaññā kusalā mutīmāti.	25	
PA_mnd_12:25.2	Suddhapaññā visuddhapaññā parisuddhapaññā vodātapaññā pariyodātapaññā.	25	
PA_mnd_12:25.3	Atha vā suddhadassanā visuddhadassanā parisuddhadassanā vodātadassanā pariyodātadassanāti—	25	
PA_mnd_12:25.4	saṁsuddhapaññā.	25	
PA_mnd_12:25.5	Kusalāti kusalā paṇḍitā paññavanto iddhimanto ñāṇino vibhāvino medhāvinoti—	25	
PA_mnd_12:25.6	saṁsuddhapaññā kusalā.	25	
PA_mnd_12:25.7	Mutīmāti mutimā paṇḍitā paññavanto iddhimanto ñāṇino vibhāvino medhāvinoti—	25	
PA_mnd_12:25.8	saṁsuddhapaññā kusalā mutīmā.	25	
PA_mnd_12:26.1	Tesaṁ na koci parihīnapaññoti.	26	
PA_mnd_12:26.2	Tesaṁ samaṇabrāhmaṇānaṁ na koci hīnapañño nihīnapañño omakapañño lāmakapañño chatukkapañño parittapañño atthi.	26	
PA_mnd_12:26.3	Sabbeva seṭṭhapaññā visiṭṭhapaññā pāmokkhapaññā uttamapaññā pavarapaññāti—	26	
PA_mnd_12:26.4	tesaṁ na koci parihīnapañño.	26	
PA_mnd_12:27.1	Diṭṭhī hi tesampi tathā samattāti.	27	
PA_mnd_12:27.2	Tesaṁ samaṇabrāhmaṇānaṁ diṭṭhi tathā samattā samādinnā gahitā parāmaṭṭhā abhiniviṭṭhā ajjhositā adhimuttāti—	27	
PA_mnd_12:27.3	diṭṭhī hi tesampi tathā samattā.	27	
PA_mnd_12:28.1	Tenāha bhagavā—	28	
PA_mnd_12:29.1	“Sandiṭṭhiyā ceva navīvadātā,	29	
PA_mnd_12:29.2	Saṁsuddhapaññā kusalā mutīmā;	29	
PA_mnd_12:29.3	Tesaṁ na koci parihīnapañño,	29	
PA_mnd_12:29.4	Diṭṭhī hi tesampi tathā samattā”ti.	29	
PA_mnd_12:30.1	Na vāhametaṁ tathiyanti brūmi,	30	
PA_mnd_12:30.2	Yamāhu bālā mithu aññamaññaṁ;	30	
PA_mnd_12:30.3	Sakaṁ sakaṁ diṭṭhimakaṁsu saccaṁ,	30	
PA_mnd_12:30.4	Tasmā hi bāloti paraṁ dahanti.	30	
PA_mnd_12:31.1	Na vāhametaṁ tathiyanti brūmīti.	31	
PA_mnd_12:31.2	Nāti paṭikkhepo.	31	
PA_mnd_12:31.3	Etanti “dvāsaṭṭhidiṭṭhigatāni nāhaṁ etaṁ tacchaṁ tathaṁ bhūtaṁ yāthāvaṁ aviparītan”ti brūmi ācikkhāmi desemi paññapemi paṭṭhapemi vivarāmi vibhajāmi uttānīkaromi pakāsemīti—	31	
PA_mnd_12:31.4	na vāhametaṁ tathiyanti brūmi.	31	
PA_mnd_12:32.1	Yamāhu bālā mithu aññamaññanti.	32	
PA_mnd_12:32.2	Mithūti dve janā, dve kalahakārakā, dve bhaṇḍanakārakā, dve bhassakārakā, dve vivādakārakā, dve adhikaraṇakārakā, dve vādino, dve sallapakā;	32	
PA_mnd_12:32.3	te aññamaññaṁ bālo hīno nihīno omako lāmako chatukko parittoti, evamāhaṁsu evaṁ kathenti evaṁ bhaṇanti evaṁ dīpayanti evaṁ voharantīti—	32	
PA_mnd_12:32.4	yamāhu bālā mithu aññamaññaṁ.	32	
PA_mnd_12:33.1	Sakaṁ sakaṁ diṭṭhimakaṁsu saccanti.	33	
PA_mnd_12:33.2	“Sassato loko, idameva saccaṁ moghamaññan”ti—	33	
PA_mnd_12:33.3	sakaṁ sakaṁ diṭṭhimakaṁsu saccaṁ.	33	
PA_mnd_12:33.4	“Asassato loko, idameva saccaṁ moghamaññan”ti …pe…	33	
PA_mnd_12:33.5	“neva hoti na na hoti tathāgato paraṁ maraṇā, idameva saccaṁ moghamaññan”ti—	33	
PA_mnd_12:33.6	sakaṁ sakaṁ diṭṭhimakaṁsu saccaṁ.	33	
PA_mnd_12:34.1	Tasmā hi bāloti paraṁ dahantīti.	34	
PA_mnd_12:34.2	Tasmāti tasmā taṅkāraṇā taṁhetu tappaccayā taṁnidānā paraṁ bālo hīno nihīno omako lāmako chatukko parittoti dahanti passanti dakkhanti olokenti nijjhāyanti upaparikkhantīti—	34	
PA_mnd_12:34.3	tasmā hi bāloti paraṁ dahanti.	34	
PA_mnd_12:35.1	Tenāha bhagavā—	35	
PA_mnd_12:36.1	“Na vāhametaṁ tathiyanti brūmi,	36	
PA_mnd_12:36.2	Yamāhu bālā mithu aññamaññaṁ;	36	
PA_mnd_12:36.3	Sakaṁ sakaṁ diṭṭhimakaṁsu saccaṁ,	36	
PA_mnd_12:36.4	Tasmā hi bāloti paraṁ dahantī”ti.	36	
PA_mnd_12:37.1	Yamāhu saccaṁ tathiyanti eke,	37	
PA_mnd_12:37.2	Tamāhu aññepi tucchaṁ musāti;	37	
PA_mnd_12:37.3	Evampi viggayha vivādayanti,	37	
PA_mnd_12:37.4	Kasmā na ekaṁ samaṇā vadanti.	37	
PA_mnd_12:38.1	Yamāhu saccaṁ tathiyanti eketi.	38	
PA_mnd_12:38.2_0	Yaṁ dhammaṁ diṭṭhiṁ paṭipadaṁ maggaṁ eke samaṇabrāhmaṇā “idaṁ saccaṁ tacchaṁ tathaṁ	38	
PA_mnd_12:38.2_1	bhūtaṁ yāthāvaṁ aviparītan”ti, evamāhaṁsu evaṁ kathenti evaṁ bhaṇanti evaṁ dīpayanti evaṁ voharantīti—	38	
PA_mnd_12:38.3	yamāhu saccaṁ tathiyanti eke.	38	
PA_mnd_12:39.1	Tamāhu aññepi tucchaṁ musātīti.	39	
PA_mnd_12:39.2_0	Tameva dhammaṁ diṭṭhiṁ paṭipadaṁ maggaṁ eke samaṇabrāhmaṇā “tucchaṁ etaṁ, musā etaṁ,	39	
PA_mnd_12:39.2_1	abhūtaṁ etaṁ, alikaṁ etaṁ, ayāthāvaṁ etan”ti, evamāhaṁsu evaṁ kathenti evaṁ bhaṇanti	39	
PA_mnd_12:39.2_2	evaṁ dīpayanti evaṁ voharantīti—	39	
PA_mnd_12:39.3	tamāhu aññepi tucchaṁ musāti.	39	
PA_mnd_12:40.1	Evampi viggayha vivādayantīti.	40	
PA_mnd_12:40.2	Evaṁ gahetvā uggahetvā gaṇhitvā parāmasitvā abhinivisitvā vivādayanti, kalahaṁ karonti, bhaṇḍanaṁ karonti, viggahaṁ karonti, vivādaṁ karonti, medhagaṁ karonti—	40	
PA_mnd_12:40.3	“na tvaṁ imaṁ dhammavinayaṁ ājānāsi …pe…	40	
PA_mnd_12:40.4	nibbeṭhehi vā sace pahosī”ti—	40	
PA_mnd_12:40.5	evampi viggayha vivādayanti.	40	
PA_mnd_12:41.1	Kasmā na ekaṁ samaṇā vadantīti.	41	
PA_mnd_12:41.2_0	Kasmāti kasmā kiṅkāraṇā kiṁhetu kiṁpaccayā kiṁnidānā kiṁsamudayā kiṁjātikā kiṁpabhavā	41	
PA_mnd_12:41.2_1	na ekaṁ vadanti nānā vadanti vividhaṁ vadanti aññoññaṁ vadanti puthu vadanti kathenti	41	
PA_mnd_12:41.2_2	bhaṇanti dīpayanti voharantīti—	41	
PA_mnd_12:41.3	kasmā na ekaṁ samaṇā vadanti.	41	
PA_mnd_12:42.1	Tenāha so nimmito—	42	
PA_mnd_12:43.1	“Yamāhu saccaṁ tathiyanti eke,	43	
PA_mnd_12:43.2	Tamāhu aññepi tucchaṁ musāti;	43	
PA_mnd_12:43.3	Evampi viggayha vivādayanti,	43	
PA_mnd_12:43.4	Kasmā na ekaṁ samaṇā vadantī”ti.	43	
PA_mnd_12:44.1	Ekañhi saccaṁ na dutīyamatthi,	44	
PA_mnd_12:44.2	Yasmiṁ pajā no vivade pajānaṁ;	44	
PA_mnd_12:44.3	Nānā te saccāni sayaṁ thunanti,	44	
PA_mnd_12:44.4	Tasmā na ekaṁ samaṇā vadanti.	44	
PA_mnd_12:45.1	Ekañhi saccaṁ na dutīyamatthīti.	45	
PA_mnd_12:45.2	Ekaṁ saccaṁ vuccati dukkhanirodho nibbānaṁ.	45	
PA_mnd_12:45.3	Yo so sabbasaṅkhārasamatho sabbūpadhipaṭinissaggo taṇhakkhayo virāgo nirodho nibbānaṁ.	45	
PA_mnd_12:45.4	Atha vā ekaṁ saccaṁ vuccati—	45	
PA_mnd_12:45.5	maggasaccaṁ, niyyānasaccaṁ, dukkhanirodhagāminī paṭipadā, ariyo aṭṭhaṅgiko maggo, seyyathidaṁ—	45	
PA_mnd_12:45.6	sammādiṭṭhi, sammāsaṅkappo, sammāvācā, sammākammanto, sammāājīvo, sammāvāyāmo, sammāsati, sammāsamādhīti—	45	
PA_mnd_12:45.7	ekañhi saccaṁ na dutīyamatthi.	45	
PA_mnd_12:46.1	Yasmiṁ pajā no vivade pajānanti.	46	
PA_mnd_12:46.2	Yasminti yasmiṁ sacce.	46	
PA_mnd_12:46.3	Pajāti sattādhivacanaṁ.	46	
PA_mnd_12:46.4_0	Pajānanti yaṁ saccaṁ pajānantā ājānantā vijānantā paṭivijānantā paṭivijjhantā na	46	
PA_mnd_12:46.4_1	kalahaṁ kareyyuṁ, na bhaṇḍanaṁ kareyyuṁ, na viggahaṁ kareyyuṁ, na vivādaṁ kareyyuṁ,	46	
PA_mnd_12:46.4_2	na medhagaṁ kareyyuṁ, kalahaṁ bhaṇḍanaṁ viggahaṁ vivādaṁ medhagaṁ pajaheyyuṁ, vinodeyyuṁ,	46	
PA_mnd_12:46.4_3	byantiṁ kareyyuṁ, anabhāvaṁ gameyyunti—	46	
PA_mnd_12:46.5	yasmiṁ pajā no vivade pajānaṁ.	46	
PA_mnd_12:47.1	Nānā te saccāni sayaṁ thunantīti.	47	
PA_mnd_12:47.2	Nānā te saccāni sayaṁ thunanti vadanti kathenti bhaṇanti dīpayanti voharanti.	47	
PA_mnd_12:47.3	“Sassato loko, idameva saccaṁ moghamaññan”ti sayaṁ thunanti vadanti kathenti bhaṇanti dīpayanti voharanti.	47	
PA_mnd_12:47.4	“Asassato loko …pe…	47	
PA_mnd_12:47.5	neva hoti na na hoti tathāgato paraṁ maraṇā, idameva saccaṁ moghamaññan”ti sayaṁ thunanti vadanti kathenti bhaṇanti dīpayanti voharantīti—	47	
PA_mnd_12:47.6	nānā te saccāni sayaṁ thunanti.	47	
PA_mnd_12:48.1	Tasmā na ekaṁ samaṇā vadantīti.	48	
PA_mnd_12:48.2	Tasmāti tasmā taṅkāraṇā taṁhetu tappaccayā taṁnidānā na ekaṁ vadanti nānā vadanti vividhaṁ vadanti aññoññaṁ vadanti puthu vadanti kathenti bhaṇanti dīpayanti voharantīti—	48	
PA_mnd_12:48.3	tasmā na ekaṁ samaṇā vadanti.	48	
PA_mnd_12:49.1	Tenāha bhagavā—	49	
PA_mnd_12:50.1	“Ekañhi saccaṁ na dutīyamatthi,	50	
PA_mnd_12:50.2	Yasmiṁ pajā no vivade pajānaṁ;	50	
PA_mnd_12:50.3	Nānā te saccāni sayaṁ thunanti,	50	
PA_mnd_12:50.4	Tasmā na ekaṁ samaṇā vadantī”ti.	50	
PA_mnd_12:51.1	Kasmā nu saccāni vadanti nānā,	51	
PA_mnd_12:51.2	Pavādiyāse kusalāvadānā;	51	
PA_mnd_12:51.3	Saccāni sutāni bahūni nānā,	51	
PA_mnd_12:51.4	Udāhu te takkamanussaranti.	51	
PA_mnd_12:52.1	Kasmā nu saccāni vadanti nānāti.	52	
PA_mnd_12:52.2	Kasmāti kasmā kiṅkāraṇā kiṁhetu kiṁpaccayā kiṁnidānā saccāni nānā vadanti, vividhāni vadanti, aññoññāni vadanti, puthūni vadanti kathenti bhaṇanti dīpayanti voharantīti—	52	
PA_mnd_12:52.3	kasmā nu saccāni vadanti nānā.	52	
PA_mnd_12:53.1	Pavādiyāse kusalāvadānāti.	53	
PA_mnd_12:53.2	Pavādiyāseti vippavadantītipi pavādiyāse.	53	
PA_mnd_12:53.3	Atha vā sakaṁ sakaṁ diṭṭhigataṁ pavadanti kathenti bhaṇanti dīpayanti voharanti.	53	
PA_mnd_12:53.4	“Sassato loko, idameva saccaṁ moghamaññan”ti pavadanti kathenti bhaṇanti dīpayanti voharanti.	53	
PA_mnd_12:53.5	“Asassato loko …pe…	53	
PA_mnd_12:53.6	neva hoti na na hoti tathāgato paraṁ maraṇā, idameva saccaṁ moghamaññan”ti pavadanti kathenti bhaṇanti dīpayanti voharanti.	53	
PA_mnd_12:53.7	Kusalāvadānāti kusalavādā paṇḍitavādā thiravādā ñāyavādā hetuvādā lakkhaṇavādā kāraṇavādā ṭhānavādā sakāya laddhiyāti—	53	
PA_mnd_12:53.8	pavādiyāse kusalāvadānā.	53	
PA_mnd_12:54.1	Saccāni sutāni bahūni nānāti saccāni sutāni bahukāni nānāni vividhāni aññoññāni puthūnīti—	54	
PA_mnd_12:54.2	saccāni sutāni bahūni nānā.	54	
PA_mnd_12:55.1	Udāhu te takkamanussarantīti udāhu takkena saṅkappena yāyanti nīyanti vuyhanti saṁharīyantīti.	55	
PA_mnd_12:55.2	Evampi udāhu te takkamanussaranti.	55	
PA_mnd_12:55.3	Atha vā takkapariyāhataṁ vīmaṁsānucaritaṁ sayaṁ paṭibhānaṁ vadanti kathenti bhaṇanti dīpayanti voharantīti.	55	
PA_mnd_12:55.4	Evampi udāhu te takkamanussaranti.	55	
PA_mnd_12:56.1	Tenāha so nimmito—	56	
PA_mnd_12:57.1	“Kasmā nu saccāni vadanti nānā,	57	
PA_mnd_12:57.2	Pavādiyāse kusalāvadānā;	57	
PA_mnd_12:57.3	Saccāni sutāni bahūni nānā,	57	
PA_mnd_12:57.4	Udāhu te takkamanussarantī”ti.	57	
PA_mnd_12:58.1	Na heva saccāni bahūni nānā,	58	
PA_mnd_12:58.2	Aññatra saññāya niccāni loke;	58	
PA_mnd_12:58.3	Takkañca diṭṭhīsu pakappayitvā,	58	
PA_mnd_12:58.4	Saccaṁ musāti dvayadhammamāhu.	58	
PA_mnd_12:59.1	Na heva saccāni bahūni nānāti na heva saccāni bahukāni nānāni vividhāni aññoññāni puthūnīti—	59	
PA_mnd_12:59.2	na heva saccāni bahūni nānā.	59	
PA_mnd_12:60.1	Aññatra saññāya niccāni loketi aññatra saññāya niccaggāhā ekaññeva saccaṁ loke kathīyati bhaṇīyati dīpīyati voharīyati—	60	
PA_mnd_12:60.2	dukkhanirodho nibbānaṁ.	60	
PA_mnd_12:60.3	Yo so sabbasaṅkhārasamatho sabbūpadhipaṭinissaggo taṇhakkhayo virāgo nirodho nibbānaṁ.	60	
PA_mnd_12:60.4	Atha vā ekaṁ saccaṁ vuccati maggasaccaṁ, niyyānasaccaṁ, dukkhanirodhagāminī paṭipadā, ariyo aṭṭhaṅgiko maggo, seyyathidaṁ—	60	
PA_mnd_12:60.5	sammādiṭṭhi …pe… sammāsamādhīti—	60	
PA_mnd_12:60.6	aññatra saññāya niccāni loke.	60	
PA_mnd_12:61.1	Takkañca diṭṭhīsu pakappayitvā, saccaṁ musāti dvayadhammamāhūti.	61	
PA_mnd_12:61.2	Takkaṁ vitakkaṁ saṅkappaṁ takkayitvā vitakkayitvā saṅkappayitvā diṭṭhigatāni janenti sañjanenti nibbattenti abhinibbattenti.	61	
PA_mnd_12:61.3	Diṭṭhigatāni janetvā sañjanetvā nibbattetvā abhinibbattetvā “mayhaṁ saccaṁ tuyhaṁ musā”ti, evamāhaṁsu evaṁ kathenti evaṁ bhaṇanti evaṁ dīpayanti evaṁ voharantīti—	61	
PA_mnd_12:61.4	takkañca diṭṭhīsu pakappayitvā saccaṁ musāti dvayadhammamāhu.	61	
PA_mnd_12:62.1	Tenāha bhagavā—	62	
PA_mnd_12:63.1	“Na heva saccāni bahūni nānā,	63	
PA_mnd_12:63.2	Aññatra saññāya niccāni loke;	63	
PA_mnd_12:63.3	Takkañca diṭṭhīsu pakappayitvā,	63	
PA_mnd_12:63.4	Saccaṁ musāti dvayadhammamāhū”ti.	63	
PA_mnd_12:64.1	Diṭṭhe sute sīlavate mute vā,	64	
PA_mnd_12:64.2	Ete ca nissāya vimānadassī;	64	
PA_mnd_12:64.3	Vinicchaye ṭhatvā pahassamāno,	64	
PA_mnd_12:64.4	Bālo paro akkusaloti cāha.	64	
PA_mnd_12:65.1	Diṭṭhe sute sīlavate mute vā, ete ca nissāya vimānadassīti.	65	
PA_mnd_12:65.2_0	Diṭṭhaṁ vā diṭṭhasuddhiṁ vā, sutaṁ vā sutasuddhiṁ vā, sīlaṁ vā sīlasuddhiṁ vā, vataṁ	65	
PA_mnd_12:65.2_1	vā vatasuddhiṁ vā, mutaṁ vā mutasuddhiṁ vā nissāya upanissāya gaṇhitvā parāmasitvā abhinivisitvāti—	65	
PA_mnd_12:65.3	diṭṭhe sute sīlavate mute vā.	65	
PA_mnd_12:65.4	Ete ca nissāya vimānadassīti.	65	
PA_mnd_12:65.5	Na sammānetītipi vimānadassī.	65	
PA_mnd_12:65.6	Atha vā domanassaṁ janetītipi vimānadassīti—	65	
PA_mnd_12:65.7	diṭṭhe sute sīlavate mute vā ete ca nissāya vimānadassī.	65	
PA_mnd_12:66.1	Vinicchaye ṭhatvā pahassamānoti.	66	
PA_mnd_12:66.2	Vinicchayā vuccanti dvāsaṭṭhi diṭṭhigatāni.	66	
PA_mnd_12:66.3	Diṭṭhivinicchaye vinicchayadiṭṭhiyā ṭhatvā patiṭṭhahitvā gaṇhitvā parāmasitvā abhinivisitvāti—	66	
PA_mnd_12:66.4	vinicchaye ṭhatvā.	66	
PA_mnd_12:66.5	Pahassamānoti tuṭṭho hoti haṭṭho pahaṭṭho attamano paripuṇṇasaṅkappo.	66	
PA_mnd_12:66.6	Atha vā dantavidaṁsakaṁ pahassamānoti—	66	
PA_mnd_12:66.7	vinicchaye ṭhatvā pahassamāno.	66	
PA_mnd_12:67.1	Bālo paro akkusaloti cāhāti.	67	
PA_mnd_12:67.2	Paro bālo hīno nihīno omako lāmako chatukko paritto akusalo avidvā avijjāgato aññāṇī avibhāvī amedhāvī duppaññoti, evamāha evaṁ katheti evaṁ bhaṇati evaṁ dīpayati evaṁ voharatīti—	67	
PA_mnd_12:67.3	bālo paro akkusaloti cāha.	67	
PA_mnd_12:68.1	Tenāha bhagavā—	68	
PA_mnd_12:69.1	“Diṭṭhe sute sīlavate mute vā,	69	
PA_mnd_12:69.2	Ete ca nissāya vimānadassī;	69	
PA_mnd_12:69.3	Vinicchaye ṭhatvā pahassamāno,	69	
PA_mnd_12:69.4	Bālo paro akkusaloti cāhā”ti.	69	
PA_mnd_12:70.1	Yeneva bāloti paraṁ dahāti,	70	
PA_mnd_12:70.2	Tenātumānaṁ kusaloti cāha;	70	
PA_mnd_12:70.3	Sayamattanā so kusalāvadāno,	70	
PA_mnd_12:70.4	Aññaṁ vimāneti tadeva pāva.	70	
PA_mnd_12:71.1	Yeneva bāloti paraṁ dahātīti.	71	
PA_mnd_12:71.2_0	Yeneva hetunā yena paccayena yena kāraṇena yena pabhavena paraṁ bālato hīnato nihīnato	71	
PA_mnd_12:71.2_1	omakato lāmakato chatukkato parittato dahati passati dakkhati oloketi nijjhāyati upaparikkhatīti—	71	
PA_mnd_12:71.3	yeneva bāloti paraṁ dahāti.	71	
PA_mnd_12:72.1	Tenātumānaṁ kusaloti cāhāti.	72	
PA_mnd_12:72.2	Ātumāno vuccati attā.	72	
PA_mnd_12:72.3	Sopi teneva hetunā tena paccayena tena kāraṇena tena pabhavena attānaṁ ahamasmi kusalo paṇḍito paññavā buddhimā ñāṇī vibhāvī medhāvīti—	72	
PA_mnd_12:72.4	tenātumānaṁ kusaloti cāha.	72	
PA_mnd_12:73.1	Sayamattanā so kusalāvadānoti.	73	
PA_mnd_12:73.2	Sayameva attānaṁ kusalavādo paṇḍitavādo thiravādo ñāyavādo hetuvādo lakkhaṇavādo kāraṇavādo ṭhānavādo sakāya laddhiyāti—	73	
PA_mnd_12:73.3	sayamattanā so kusalāvadāno.	73	
PA_mnd_12:74.1	Aññaṁ vimāneti tadeva pāvāti.	74	
PA_mnd_12:74.2	Na sammānetītipi aññaṁ vimāneti.	74	
PA_mnd_12:74.3	Atha vā domanassaṁ janetītipi aññaṁ vimāneti.	74	
PA_mnd_12:74.4	Tadeva pāvāti tadeva taṁ diṭṭhigataṁ pāvadati “itipāyaṁ puggalo micchādiṭṭhiko viparītadassano”ti—	74	
PA_mnd_12:74.5	aññaṁ vimāneti tadeva pāvada.	74	
PA_mnd_12:75.1	Tenāha bhagavā—	75	
PA_mnd_12:76.1	“Yeneva bāloti paraṁ dahāti,	76	
PA_mnd_12:76.2	Tenātumānaṁ kusaloti cāha;	76	
PA_mnd_12:76.3	Sayamattanā so kusalāvadāno,	76	
PA_mnd_12:76.4	Aññaṁ vimāneti tadeva pāvā”ti.	76	
PA_mnd_12:77.1	Atisāradiṭṭhiyā so samatto,	77	
PA_mnd_12:77.2	Mānena matto paripuṇṇamānī;	77	
PA_mnd_12:77.3	Sayameva sāmaṁ manasābhisitto,	77	
PA_mnd_12:77.4	Diṭṭhī hi sā tassa tathā samattā.	77	
PA_mnd_12:78.1	Atisāradiṭṭhiyā so samattoti.	78	
PA_mnd_12:78.2	Atisāradiṭṭhiyo vuccanti dvāsaṭṭhi diṭṭhigatāni.	78	
PA_mnd_12:78.3	Kiṅkāraṇā atisāradiṭṭhiyo vuccanti dvāsaṭṭhi diṭṭhigatāni?	78	
PA_mnd_12:78.4	Sabbā tā diṭṭhiyo kāraṇātikkantā lakkhaṇātikkantā ṭhānātikkantā, taṅkāraṇā atisāradiṭṭhiyo vuccanti dvāsaṭṭhi diṭṭhigatāni.	78	
PA_mnd_12:78.5	Sabbepi titthiyā atisāradiṭṭhiyā.	78	
PA_mnd_12:78.6	Kiṅkāraṇā sabbepi titthiyā atisāradiṭṭhiyā?	78	
PA_mnd_12:78.7	Te aññamaññaṁ atikkamitvā samatikkamitvā vītivattitvā diṭṭhigatāni janenti sañjanenti nibbattenti abhinibbattenti, taṅkāraṇā sabbepi titthiyā atisāradiṭṭhiyā.	78	
PA_mnd_12:78.8	Atisāradiṭṭhiyā so samattoti.	78	
PA_mnd_12:78.9	Atisāradiṭṭhiyā samatto paripuṇṇo anomoti—	78	
PA_mnd_12:78.10	atisāradiṭṭhiyā so samatto.	78	
PA_mnd_12:79.1	Mānena matto paripuṇṇamānīti.	79	
PA_mnd_12:79.2	Sakāya diṭṭhiyā diṭṭhimānena matto pamatto ummatto atimattoti—	79	
PA_mnd_12:79.3	mānena matto.	79	
PA_mnd_12:79.4	Paripuṇṇamānīti paripuṇṇamānī samattamānī anomamānīti—	79	
PA_mnd_12:79.5	mānena matto paripuṇṇamānī.	79	
PA_mnd_12:80.1	Sayameva sāmaṁ manasābhisittoti.	80	
PA_mnd_12:80.2	Sayameva attānaṁ cittena abhisiñcati “ahamasmi kusalo paṇḍito paññavā buddhimā ñāṇī vibhāvī medhāvī”ti—	80	
PA_mnd_12:80.3	sayameva sāmaṁ manasābhisitto.	80	
PA_mnd_12:81.1	Diṭṭhī hi sā tassa tathā samattāti.	81	
PA_mnd_12:81.2	Tassa sā diṭṭhi tathā samattā samādinnā gahitā parāmaṭṭhā abhiniviṭṭhā ajjhositā adhimuttāti—	81	
PA_mnd_12:81.3	diṭṭhī hi sā tassa tathā samattā.	81	
PA_mnd_12:82.1	Tenāha bhagavā—	82	
PA_mnd_12:83.1	“Atisāradiṭṭhiyā so samatto,	83	
PA_mnd_12:83.2	Mānena matto paripuṇṇamānī;	83	
PA_mnd_12:83.3	Sayameva sāmaṁ manasābhisitto,	83	
PA_mnd_12:83.4	Diṭṭhī hi sā tassa tathā samattā”ti.	83	
PA_mnd_12:84.1	Parassa ce hi vacasā nihīno,	84	
PA_mnd_12:84.2	Tumo sahā hoti nihīnapañño;	84	
PA_mnd_12:84.3	Atha ce sayaṁ vedagū hoti dhīro,	84	
PA_mnd_12:84.4	Na koci bālo samaṇesu atthi.	84	
PA_mnd_12:85.1	Parassa ce hi vacasā nihīnoti parassa ce vācāya vacanena ninditakāraṇā garahitakāraṇā upavaditakāraṇā paro bālo hoti hīno nihīno omako lāmako chatukko parittoti—	85	
PA_mnd_12:85.2	parassa ce hi vacasā nihīno.	85	
PA_mnd_12:85.3	Tumo sahā hoti nihīnapaññoti.	85	
PA_mnd_12:85.4	Sopi teneva sahā hoti hīnapañño nihīnapañño omakapañño lāmakapañño chatukkapañño parittapaññoti—	85	
PA_mnd_12:85.5	tumo sahā hoti nihīnapañño.	85	
PA_mnd_12:86.1	Atha ce sayaṁ vedagū hoti dhīroti atha ce sayaṁ vedagū hoti dhīro paṇḍito paññavā buddhimā ñāṇī vibhāvī medhāvīti—	86	
PA_mnd_12:86.2	atha ce sayaṁ vedagū hoti dhīro.	86	
PA_mnd_12:87.1	Na koci bālo samaṇesu atthīti.	87	
PA_mnd_12:87.2	Samaṇesu na koci bālo hīno nihīno omako lāmako chatukko paritto atthi, sabbeva seṭṭhapaññā visiṭṭhapaññā pāmokkhapaññā uttamapaññā pavarapaññāti—	87	
PA_mnd_12:87.3	na koci bālo samaṇesu atthi.	87	
PA_mnd_12:88.1	Tenāha bhagavā—	88	
PA_mnd_12:89.1	“Parassa ce hi vacasā nihīno,	89	
PA_mnd_12:89.2	Tumo sahā hoti nihīnapañño;	89	
PA_mnd_12:89.3	Atha ce sayaṁ vedagū hoti dhīro,	89	
PA_mnd_12:89.4	Na koci bālo samaṇesu atthī”ti.	89	
PA_mnd_12:90.1	Aññaṁ ito yābhivadanti dhammaṁ,	90	
PA_mnd_12:90.2	Aparaddhā suddhimakevalī te;	90	
PA_mnd_12:90.3	Evampi titthyā puthuso vadanti,	90	
PA_mnd_12:90.4	Sandiṭṭhirāgena hi tebhirattā.	90	
PA_mnd_12:91.1	Aññaṁ ito yābhivadanti dhammaṁ, aparaddhā suddhimakevalī teti.	91	
PA_mnd_12:91.2_0	Ito aññaṁ dhammaṁ diṭṭhiṁ paṭipadaṁ maggaṁ ye abhivadanti, te suddhimaggaṁ visuddhimaggaṁ	91	
PA_mnd_12:91.2_1	parisuddhimaggaṁ vodātamaggaṁ pariyodātamaggaṁ viraddhā aparaddhā khalitā galitā	91	
PA_mnd_12:91.2_2	aññāya aparaddhā akevalī te, asamattā te, aparipuṇṇā te, hīnā nihīnā omakā lāmakā chatukkā parittāti—	91	
PA_mnd_12:91.3	aññaṁ ito yābhivadanti dhammaṁ, aparaddhā suddhimakevalī te.	91	
PA_mnd_12:92.1	Evampi titthyā puthuso vadantīti.	92	
PA_mnd_12:92.2	Titthaṁ vuccati diṭṭhigataṁ.	92	
PA_mnd_12:92.3	Titthiyā vuccanti diṭṭhigatikā.	92	
PA_mnd_12:92.4	Puthudiṭṭhiyā puthudiṭṭhigatāni vadanti kathenti bhaṇanti dīpayanti voharantīti—	92	
PA_mnd_12:92.5	evampi titthyā puthuso vadanti.	92	
PA_mnd_12:93.1	Sandiṭṭhirāgena hi tebhirattāti.	93	
PA_mnd_12:93.2	Sakāya diṭṭhiyā diṭṭhirāgena rattā abhirattāti—	93	
PA_mnd_12:93.3	sandiṭṭhirāgena hi tebhirattā.	93	
PA_mnd_12:94.1	Tenāha bhagavā—	94	
PA_mnd_12:95.1	“Aññaṁ ito yābhivadanti dhammaṁ,	95	
PA_mnd_12:95.2	Aparaddhā suddhimakevalī te;	95	
PA_mnd_12:95.3	Evampi titthyā puthuso vadanti,	95	
PA_mnd_12:95.4	Sandiṭṭhirāgena hi tebhirattā”ti.	95	
PA_mnd_12:96.1	Idheva suddhiṁ iti vādayanti,	96	
PA_mnd_12:96.2	Nāññesu dhammesu visuddhimāhu;	96	
PA_mnd_12:96.3	Evampi titthyā puthuso niviṭṭhā,	96	
PA_mnd_12:96.4	Sakāyane tattha daḷhaṁ vadānā.	96	
PA_mnd_12:97.1	Idheva suddhiṁ iti vādayantīti.	97	
PA_mnd_12:97.2	Idha suddhiṁ visuddhiṁ parisuddhiṁ, muttiṁ vimuttiṁ parimuttiṁ vadanti kathenti bhaṇanti dīpayanti voharanti.	97	
PA_mnd_12:97.3	“Sassato loko, idameva saccaṁ moghamaññan”ti idha suddhiṁ visuddhiṁ parisuddhiṁ, muttiṁ vimuttiṁ parimuttiṁ vadanti kathenti bhaṇanti dīpayanti voharanti.	97	
PA_mnd_12:97.4	“Asassato loko …pe…	97	
PA_mnd_12:97.5_0	neva hoti na na hoti tathāgato paraṁ maraṇā, idameva saccaṁ moghamaññan”ti idha suddhiṁ	97	
PA_mnd_12:97.5_1	visuddhiṁ parisuddhiṁ muttiṁ vimuttiṁ parimuttiṁ vadanti kathenti bhaṇanti dīpayanti voharantīti—	97	
PA_mnd_12:97.6	idheva suddhiṁ iti vādayanti.	97	
PA_mnd_12:98.1	Nāññesu dhammesu visuddhimāhūti.	98	
PA_mnd_12:98.2	Attano satthāraṁ dhammakkhānaṁ gaṇaṁ diṭṭhiṁ paṭipadaṁ maggaṁ ṭhapetvā sabbe paravāde khipanti ukkhipanti parikkhipanti.	98	
PA_mnd_12:98.3_0	“So satthā na sabbaññū, dhammo na svākkhāto, gaṇo na suppaṭipanno, diṭṭhi na bhaddikā,	98	
PA_mnd_12:98.3_1	paṭipadā na supaññattā, maggo na niyyāniko, natthettha suddhi vā visuddhi vā parisuddhi	98	
PA_mnd_12:98.3_2	vā, mutti vā vimutti vā parimutti vā, natthettha sujjhanti vā visujjhanti vā parisujjhanti	98	
PA_mnd_12:98.3_3	vā, muccanti vā vimuccanti vā parimuccanti vā hīnā nihīnā omakā lāmakā chatukkā parittā”ti,	98	
PA_mnd_12:98.3_4	evamāhaṁsu evaṁ kathenti evaṁ bhaṇanti evaṁ dīpayanti evaṁ voharantīti—	98	
PA_mnd_12:98.4	nāññesu dhammesu visuddhimāhu.	98	
PA_mnd_12:99.1	Evampi titthyā puthuso niviṭṭhāti.	99	
PA_mnd_12:99.2	Titthaṁ vuccati diṭṭhigataṁ.	99	
PA_mnd_12:99.3	Titthiyā vuccanti diṭṭhigatikā.	99	
PA_mnd_12:99.4	Puthudiṭṭhiyā puthudiṭṭhigatesu niviṭṭhā patiṭṭhitā allīnā upagatā ajjhositā adhimuttāti—	99	
PA_mnd_12:99.5	evampi titthyā puthuso niviṭṭhā.	99	
PA_mnd_12:100.1	Sakāyane tattha daḷhaṁ vadānāti.	100	
PA_mnd_12:100.2	Dhammo sakāyanaṁ, diṭṭhi sakāyanaṁ, paṭipadā sakāyanaṁ, maggo sakāyanaṁ, sakāyane daḷhavādā thiravādā balikavādā avaṭṭhitavādāti—	100	
PA_mnd_12:100.3	sakāyane tattha daḷhaṁ vadānā.	100	
PA_mnd_12:101.1	Tenāha bhagavā—	101	
PA_mnd_12:102.1	“Idheva suddhiṁ iti vādayanti,	102	
PA_mnd_12:102.2	Nāññesu dhammesu visuddhimāhu;	102	
PA_mnd_12:102.3	Evampi titthyā puthuso niviṭṭhā,	102	
PA_mnd_12:102.4	Sakāyane tattha daḷhaṁ vadānā”ti.	102	
PA_mnd_12:103.1	Sakāyane vāpi daḷhaṁ vadāno,	103	
PA_mnd_12:103.2	Kamettha bāloti paraṁ daheyya;	103	
PA_mnd_12:103.3	Sayaṁva so medhagamāvaheyya,	103	
PA_mnd_12:103.4	Paraṁ vadaṁ bālamasuddhidhammaṁ.	103	
PA_mnd_12:104.1	Sakāyane vāpi daḷhaṁ vadānoti.	104	
PA_mnd_12:104.2	Dhammo sakāyanaṁ, diṭṭhi sakāyanaṁ, paṭipadā sakāyanaṁ, maggo sakāyanaṁ, sakāyane daḷhavādo thiravādo balikavādo avaṭṭhitavādoti—	104	
PA_mnd_12:104.3	sakāyane vāpi daḷhaṁ vadāno.	104	
PA_mnd_12:105.1	Kamettha bāloti paraṁ daheyyāti.	105	
PA_mnd_12:105.2_0	Etthāti sakāya diṭṭhiyā sakāya khantiyā sakāya ruciyā sakāya laddhiyā paraṁ bālato	105	
PA_mnd_12:105.2_1	hīnato nihīnato omakato lāmakato chatukkato parittato kaṁ daheyya kaṁ passeyya kaṁ	105	
PA_mnd_12:105.2_2	dakkheyya kaṁ olokeyya kaṁ nijjhāyeyya kaṁ upaparikkheyyāti—	105	
PA_mnd_12:105.3	kamettha bāloti paraṁ daheyya.	105	
PA_mnd_12:106.1	Sayaṁva so medhagamāvaheyya, paraṁ vadaṁ bālamasuddhidhammanti.	106	
PA_mnd_12:106.2	Paro bālo hīno nihīno omako lāmako chatukko paritto asuddhidhammo avisuddhidhammo aparisuddhidhammo avodātadhammoti—	106	
PA_mnd_12:106.3_0	evaṁ vadanto evaṁ kathento evaṁ bhaṇanto evaṁ dīpayanto evaṁ voharanto sayameva kalahaṁ	106	
PA_mnd_12:106.3_1	bhaṇḍanaṁ viggahaṁ vivādaṁ medhagaṁ āvaheyya samāvaheyya āhareyya samāhareyya ākaḍḍheyya	106	
PA_mnd_12:106.3_2	samākaḍḍheyya gaṇheyya parāmaseyya abhiniviseyyāti—	106	
PA_mnd_12:106.4	sayaṁva so medhagamāvaheyya paraṁ vadaṁ bālamasuddhidhammaṁ.	106	
PA_mnd_12:107.1	Tenāha bhagavā—	107	
PA_mnd_12:108.1	“Sakāyane vāpi daḷhaṁ vadāno,	108	
PA_mnd_12:108.2	Kamettha bāloti paraṁ daheyya;	108	
PA_mnd_12:108.3	Sayaṁva so medhagamāvaheyya,	108	
PA_mnd_12:108.4	Paraṁ vadaṁ bālamasuddhidhamman”ti.	108	
PA_mnd_12:109.1	Vinicchaye ṭhatvā sayaṁ pamāya,	109	
PA_mnd_12:109.2	Uddhaṁsa lokasmiṁ vivādameti;	109	
PA_mnd_12:109.3	Hitvāna sabbāni vinicchayāni,	109	
PA_mnd_12:109.4	Na medhagaṁ kubbati jantu loke.	109	
PA_mnd_12:110.1	Vinicchaye ṭhatvā sayaṁ pamāyāti.	110	
PA_mnd_12:110.2	Vinicchayā vuccanti dvāsaṭṭhi diṭṭhigatāni.	110	
PA_mnd_12:110.3	Vinicchayadiṭṭhiyā ṭhatvā patiṭṭhahitvā gaṇhitvā parāmasitvā abhinivisitvāti vinicchaye ṭhatvā.	110	
PA_mnd_12:110.4	Sayaṁ pamāyāti sayaṁ pamāya paminitvā.	110	
PA_mnd_12:110.5	“Ayaṁ satthā sabbaññū”ti sayaṁ pamāya paminitvā,	110	
PA_mnd_12:110.6	“ayaṁ dhammo svākkhāto …	110	
PA_mnd_12:110.7	ayaṁ gaṇo suppaṭipanno …	110	
PA_mnd_12:110.8	ayaṁ diṭṭhi bhaddikā …	110	
PA_mnd_12:110.9	ayaṁ paṭipadā supaññattā …	110	
PA_mnd_12:110.10	ayaṁ maggo niyyāniko”ti sayaṁ pamāya paminitvāti—	110	
PA_mnd_12:110.11	vinicchaye ṭhatvā sayaṁ pamāya.	110	
PA_mnd_12:111.1	Uddhaṁsa lokasmiṁ vivādametīti.	111	
PA_mnd_12:111.2	Uddhaṁso vuccati anāgataṁ.	111	
PA_mnd_12:111.3	Attano vādaṁ uddhaṁ ṭhapetvā sayameva kalahaṁ bhaṇḍanaṁ viggahaṁ vivādaṁ medhagaṁ eti upeti upagacchati gaṇhāti parāmasati abhinivisatīti.	111	
PA_mnd_12:111.4	Evampi uddhaṁsa lokasmiṁ vivādameti.	111	
PA_mnd_12:111.5	Atha vā aññena uddhaṁ vādena saddhiṁ kalahaṁ karoti bhaṇḍanaṁ karoti viggahaṁ karoti vivādaṁ karoti medhagaṁ karoti—	111	
PA_mnd_12:111.6	“na tvaṁ imaṁ dhammavinayaṁ ājānāsi …pe…	111	
PA_mnd_12:111.7	nibbeṭhehi vā sace pahosī”ti.	111	
PA_mnd_12:111.8	Evampi uddhaṁsa lokasmiṁ vivādameti.	111	
PA_mnd_12:112.1	Hitvāna sabbāni vinicchayānīti.	112	
PA_mnd_12:112.2	Vinicchayā vuccanti dvāsaṭṭhi diṭṭhigatāni.	112	
PA_mnd_12:112.3	Diṭṭhivinicchayā sabbe vinicchaye hitvā cajitvā pariccajitvā jahitvā pajahitvā vinodetvā byantiṁ karitvā anabhāvaṁ gametvāti—	112	
PA_mnd_12:112.4	hitvāna sabbāni vinicchayāni.	112	
PA_mnd_12:113.1	Na medhagaṁ kubbati jantu loketi.	113	
PA_mnd_12:113.2	Na kalahaṁ karoti, na bhaṇḍanaṁ karoti, na viggahaṁ karoti, na vivādaṁ karoti, na medhagaṁ karoti.	113	
PA_mnd_12:113.3	Vuttañhetaṁ bhagavatā—	113	
PA_mnd_12:113.4	“evaṁ vimuttacitto kho, aggivessana, bhikkhu na kenaci saṁvadati, na kenaci vivadati, yañca loke vuttaṁ tena ca voharati aparāmasan”ti.	113	
PA_mnd_12:113.5	Jantūti satto naro mānavo poso puggalo jīvo jāgu jantu indagu manujo.	113	
PA_mnd_12:113.6	Loketi apāyaloke …pe… āyatanaloketi—	113	
PA_mnd_12:113.7	na medhagaṁ kubbati jantu loketi.	113	
PA_mnd_12:114.1	Tenāha bhagavā—	114	
PA_mnd_12:115.1	“Vinicchaye ṭhatvā sayaṁ pamāya,	115	
PA_mnd_12:115.2	Uddhaṁsa lokasmiṁ vivādameti;	115	
PA_mnd_12:115.3	Hitvāna sabbāni vinicchayāni,	115	
PA_mnd_12:115.4	Na medhagaṁ kubbati jantu loke”ti.	115	
PA_mnd_12:116.1	Cūḷabyūhasuttaniddeso dvādasamo.	116	
