segmentnr	original	folio	analyzed
PA_sn_2:1.0.1	Saṁyutta Nikāya 2.1	1	
PA_sn_2:1.0.2	1. Paṭhamavagga	1	
PA_sn_2:1.0.3	Paṭhamakassapasutta	1	
PA_sn_2:1.1.1	Evaṁ me sutaṁ—	1	
PA_sn_2:1.1.2	ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme.	1	
PA_sn_2:1.1.3_0	Atha kho kassapo devaputto abhikkantāya rattiyā abhikkantavaṇṇo kevalakappaṁ jetavanaṁ	1	
PA_sn_2:1.1.3_1	obhāsetvā yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ	1	
PA_sn_2:1.1.3_2	aṭṭhāsi. Ekamantaṁ ṭhito kho kassapo devaputto bhagavantaṁ etadavoca:	1	
PA_sn_2:1.1.4	“bhikkhuṁ bhagavā pakāsesi, no ca bhikkhuno anusāsan”ti.	1	
PA_sn_2:1.1.5	“Tena hi, kassapa, taññevettha paṭibhātū”ti.	1	
PA_sn_2:1.2.1	“Subhāsitassa sikkhetha,	1	
PA_sn_2:1.2.2	samaṇūpāsanassa ca;	1	
PA_sn_2:1.2.3	Ekāsanassa ca raho,	1	
PA_sn_2:1.2.4	cittavūpasamassa cā”ti.	1	
PA_sn_2:1.3.1	Idamavoca kassapo devaputto;	1	
PA_sn_2:1.3.2	samanuñño satthā ahosi.	1	
PA_sn_2:1.3.3	Atha kho kassapo devaputto “samanuñño me satthā”ti bhagavantaṁ abhivādetvā padakkhiṇaṁ katvā tatthevantaradhāyīti.	1	
PA_sn_2:2.0.1	Saṁyutta Nikāya 2.2	2	
PA_sn_2:2.0.2	1. Paṭhamavagga	2	
PA_sn_2:2.0.3	Dutiyakassapasutta	2	
PA_sn_2:2.1.1	Sāvatthinidānaṁ.	2	
PA_sn_2:2.1.2	Ekamantaṁ ṭhito kho kassapo devaputto bhagavato santike imaṁ gāthaṁ abhāsi:	2	
PA_sn_2:2.2.1	“Bhikkhu siyā jhāyī vimuttacitto,	2	
PA_sn_2:2.2.2	Ākaṅkhe ce hadayassānupattiṁ;	2	
PA_sn_2:2.2.3	Lokassa ñatvā udayabbayañca,	2	
PA_sn_2:2.2.4	Sucetaso anissito tadānisaṁso”ti.	2	
PA_sn_2:3.0.1	Saṁyutta Nikāya 2.3	3	
PA_sn_2:3.0.2	1. Paṭhamavagga	3	
PA_sn_2:3.0.3	Māghasutta	3	
PA_sn_2:3.1.1	Sāvatthinidānaṁ.	3	
PA_sn_2:3.1.2	Atha kho māgho devaputto abhikkantāya rattiyā abhikkantavaṇṇo kevalakappaṁ jetavanaṁ obhāsetvā yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ aṭṭhāsi.	3	
PA_sn_2:3.1.3	Ekamantaṁ ṭhito kho māgho devaputto bhagavantaṁ gāthāya ajjhabhāsi:	3	
PA_sn_2:3.2.1	“Kiṁsu chetvā sukhaṁ seti,	3	
PA_sn_2:3.2.2	kiṁsu chetvā na socati;	3	
PA_sn_2:3.2.3	Kissassu ekadhammassa,	3	
PA_sn_2:3.2.4	vadhaṁ rocesi gotamā”ti.	3	
PA_sn_2:3.3.1	“Kodhaṁ chetvā sukhaṁ seti,	3	
PA_sn_2:3.3.2	kodhaṁ chetvā na socati;	3	
PA_sn_2:3.3.3	Kodhassa visamūlassa,	3	
PA_sn_2:3.3.4	madhuraggassa vatrabhū;	3	
PA_sn_2:3.3.5	Vadhaṁ ariyā pasaṁsanti,	3	
PA_sn_2:3.3.6	tañhi chetvā na socatī”ti.	3	
PA_sn_2:4.0.1	Saṁyutta Nikāya 2.4	4	
PA_sn_2:4.0.2	1. Paṭhamavagga	4	
PA_sn_2:4.0.3	Māgadhasutta	4	
PA_sn_2:4.1.1	Sāvatthinidānaṁ.	4	
PA_sn_2:4.1.2	Ekamantaṁ ṭhito kho māgadho devaputto bhagavantaṁ gāthāya ajjhabhāsi:	4	
PA_sn_2:4.2.1	“Kati lokasmiṁ pajjotā,	4	
PA_sn_2:4.2.2	yehi loko pakāsati;	4	
PA_sn_2:4.2.3	Bhavantaṁ puṭṭhumāgamma,	4	
PA_sn_2:4.2.4	kathaṁ jānemu taṁ mayan”ti.	4	
PA_sn_2:4.3.1	“Cattāro loke pajjotā,	4	
PA_sn_2:4.3.2	pañcamettha na vijjati;	4	
PA_sn_2:4.3.3	Divā tapati ādicco,	4	
PA_sn_2:4.3.4	rattimābhāti candimā.	4	
PA_sn_2:4.4.1	Atha aggi divārattiṁ,	4	
PA_sn_2:4.4.2	tattha tattha pakāsati;	4	
PA_sn_2:4.4.3	Sambuddho tapataṁ seṭṭho,	4	
PA_sn_2:4.4.4	esā ābhā anuttarā”ti.	4	
PA_sn_2:5.0.1	Saṁyutta Nikāya 2.5	5	
PA_sn_2:5.0.2	1. Paṭhamavagga	5	
PA_sn_2:5.0.3	Dāmalisutta	5	
PA_sn_2:5.1.1	Sāvatthinidānaṁ.	5	
PA_sn_2:5.1.2	Atha kho dāmali devaputto abhikkantāya rattiyā abhikkantavaṇṇo kevalakappaṁ jetavanaṁ obhāsetvā yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ aṭṭhāsi.	5	
PA_sn_2:5.1.3	Ekamantaṁ ṭhito kho dāmali devaputto bhagavato santike imaṁ gāthaṁ abhāsi:	5	
PA_sn_2:5.2.1	“Karaṇīyametaṁ brāhmaṇena,	5	
PA_sn_2:5.2.2	Padhānaṁ akilāsunā;	5	
PA_sn_2:5.2.3	Kāmānaṁ vippahānena,	5	
PA_sn_2:5.2.4	Na tenāsīsate bhavan”ti.	5	
PA_sn_2:5.3.1	“Natthi kiccaṁ brāhmaṇassa,	5	
PA_sn_2:5.3.2	(dāmalīti bhagavā)	5	
PA_sn_2:5.3.3	Katakicco hi brāhmaṇo;	5	
PA_sn_2:5.3.4	Yāva na gādhaṁ labhati nadīsu,	5	
PA_sn_2:5.3.5	Āyūhati sabbagattebhi jantu;	5	
PA_sn_2:5.3.6	Gādhañca laddhāna thale ṭhito yo,	5	
PA_sn_2:5.3.7	Nāyūhatī pāragato hi sova.	5	
PA_sn_2:5.4.1	Esūpamā dāmali brāhmaṇassa,	5	
PA_sn_2:5.4.2	Khīṇāsavassa nipakassa jhāyino;	5	
PA_sn_2:5.4.3	Pappuyya jātimaraṇassa antaṁ,	5	
PA_sn_2:5.4.4	Nāyūhatī pāragato hi so”ti.	5	
PA_sn_2:6.0.1	Saṁyutta Nikāya 2.6	6	
PA_sn_2:6.0.2	1. Paṭhamavagga	6	
PA_sn_2:6.0.3	Kāmadasutta	6	
PA_sn_2:6.1.1	Sāvatthinidānaṁ.	6	
PA_sn_2:6.1.2	Ekamantaṁ ṭhito kho kāmado devaputto bhagavantaṁ etadavoca:	6	
PA_sn_2:6.1.3	“dukkaraṁ, bhagavā, sudukkaraṁ, bhagavā”ti.	6	
PA_sn_2:6.2.1	“Dukkaraṁ vāpi karonti,	6	
PA_sn_2:6.2.2	(kāmadāti bhagavā)	6	
PA_sn_2:6.2.3	Sekhā sīlasamāhitā;	6	
PA_sn_2:6.2.4	Ṭhitattā anagāriyupetassa,	6	
PA_sn_2:6.2.5	Tuṭṭhi hoti sukhāvahā”ti.	6	
PA_sn_2:6.3.1	“Dullabhā, bhagavā, yadidaṁ tuṭṭhī”ti.	6	
PA_sn_2:6.4.1	“Dullabhaṁ vāpi labhanti,	6	
PA_sn_2:6.4.2	(kāmadāti bhagavā)	6	
PA_sn_2:6.4.3	Cittavūpasame ratā;	6	
PA_sn_2:6.4.4	Yesaṁ divā ca ratto ca,	6	
PA_sn_2:6.4.5	Bhāvanāya rato mano”ti.	6	
PA_sn_2:6.5.1	“Dussamādahaṁ, bhagavā, yadidaṁ cittan”ti.	6	
PA_sn_2:6.6.1	“Dussamādahaṁ vāpi samādahanti,	6	
PA_sn_2:6.6.2	(kāmadāti bhagavā)	6	
PA_sn_2:6.6.3	Indriyūpasame ratā;	6	
PA_sn_2:6.6.4	Te chetvā maccuno jālaṁ,	6	
PA_sn_2:6.6.5	Ariyā gacchanti kāmadā”ti.	6	
PA_sn_2:6.7.1	“Duggamo, bhagavā, visamo maggo”ti.	6	
PA_sn_2:6.8.1	“Duggame visame vāpi,	6	
PA_sn_2:6.8.2	Ariyā gacchanti kāmada;	6	
PA_sn_2:6.8.3	Anariyā visame magge,	6	
PA_sn_2:6.8.4	Papatanti avaṁsirā;	6	
PA_sn_2:6.8.5	Ariyānaṁ samo maggo,	6	
PA_sn_2:6.8.6	Ariyā hi visame samā”ti.	6	
PA_sn_2:7.0.1	Saṁyutta Nikāya 2.7	7	
PA_sn_2:7.0.2	1. Paṭhamavagga	7	
PA_sn_2:7.0.3	Pañcālacaṇḍasutta	7	
PA_sn_2:7.1.1	Sāvatthinidānaṁ.	7	
PA_sn_2:7.1.2	Ekamantaṁ ṭhito kho pañcālacaṇḍo devaputto bhagavato santike imaṁ gāthaṁ abhāsi:	7	
PA_sn_2:7.2.1	“Sambādhe vata okāsaṁ,	7	
PA_sn_2:7.2.2	Avindi bhūrimedhaso;	7	
PA_sn_2:7.2.3	Yo jhānamabujjhi buddho,	7	
PA_sn_2:7.2.4	Paṭilīnanisabho munī”ti.	7	
PA_sn_2:7.3.1	“Sambādhe vāpi vindanti,	7	
PA_sn_2:7.3.2	(pañcālacaṇḍāti bhagavā)	7	
PA_sn_2:7.3.3	Dhammaṁ nibbānapattiyā;	7	
PA_sn_2:7.3.4	Ye satiṁ paccalatthaṁsu,	7	
PA_sn_2:7.3.5	Sammā te susamāhitā”ti.	7	
PA_sn_2:8.0.1	Saṁyutta Nikāya 2.8	8	
PA_sn_2:8.0.2	1. Paṭhamavagga	8	
PA_sn_2:8.0.3	Tāyanasutta	8	
PA_sn_2:8.1.1	Sāvatthinidānaṁ.	8	
PA_sn_2:8.1.2_0	Atha kho tāyano devaputto purāṇatitthakaro abhikkantāya rattiyā abhikkantavaṇṇo kevalakappaṁ	8	
PA_sn_2:8.1.2_1	jetavanaṁ obhāsetvā yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ aṭṭhāsi.	8	
PA_sn_2:8.1.3	Ekamantaṁ ṭhito kho tāyano devaputto bhagavato santike imā gāthāyo abhāsi:	8	
PA_sn_2:8.2.1	“Chinda sotaṁ parakkamma,	8	
PA_sn_2:8.2.2	kāme panuda brāhmaṇa;	8	
PA_sn_2:8.2.3	Nappahāya munī kāme,	8	
PA_sn_2:8.2.4	nekattamupapajjati.	8	
PA_sn_2:8.3.1	Kayirā ce kayirāthenaṁ,	8	
PA_sn_2:8.3.2	daḷhamenaṁ parakkame;	8	
PA_sn_2:8.3.3	Sithilo hi paribbājo,	8	
PA_sn_2:8.3.4	bhiyyo ākirate rajaṁ.	8	
PA_sn_2:8.4.1	Akataṁ dukkaṭaṁ seyyo,	8	
PA_sn_2:8.4.2	pacchā tapati dukkaṭaṁ;	8	
PA_sn_2:8.4.3	Katañca sukataṁ seyyo,	8	
PA_sn_2:8.4.4	yaṁ katvā nānutappati.	8	
PA_sn_2:8.5.1	Kuso yathā duggahito,	8	
PA_sn_2:8.5.2	hatthamevānukantati;	8	
PA_sn_2:8.5.3	Sāmaññaṁ dupparāmaṭṭhaṁ,	8	
PA_sn_2:8.5.4	nirayāyūpakaḍḍhati.	8	
PA_sn_2:8.6.1	Yaṁ kiñci sithilaṁ kammaṁ,	8	
PA_sn_2:8.6.2	saṅkiliṭṭhañca yaṁ vataṁ;	8	
PA_sn_2:8.6.3	Saṅkassaraṁ brahmacariyaṁ,	8	
PA_sn_2:8.6.4	na taṁ hoti mahapphalan”ti.	8	
PA_sn_2:8.7.1	Idamavoca tāyano devaputto;	8	
PA_sn_2:8.7.2	idaṁ vatvā bhagavantaṁ abhivādetvā padakkhiṇaṁ katvā tatthevantaradhāyīti.	8	
PA_sn_2:8.8.1	Atha kho bhagavā tassā rattiyā accayena bhikkhū āmantesi:	8	
PA_sn_2:8.8.2_0	“imaṁ, bhikkhave, rattiṁ tāyano nāma devaputto purāṇatitthakaro abhikkantāya rattiyā	8	
PA_sn_2:8.8.2_1	abhikkantavaṇṇo kevalakappaṁ jetavanaṁ obhāsetvā yenāhaṁ tenupasaṅkami; upasaṅkamitvā	8	
PA_sn_2:8.8.2_2	maṁ abhivādetvā ekamantaṁ aṭṭhāsi.	8	
PA_sn_2:8.8.3	Ekamantaṁ ṭhito kho, bhikkhave, tāyano devaputto mama santike imā gāthāyo abhāsi:	8	
PA_sn_2:8.9.1	‘Chinda sotaṁ parakkamma,	8	
PA_sn_2:8.9.2	kāme panuda brāhmaṇa;	8	
PA_sn_2:8.9.3	Nappahāya munī kāme,	8	
PA_sn_2:8.9.4	nekattamupapajjati.	8	
PA_sn_2:8.10.1	Kayirā ce kayirāthenaṁ,	8	
PA_sn_2:8.10.2	daḷhamenaṁ parakkame;	8	
PA_sn_2:8.10.3	Sithilo hi paribbājo,	8	
PA_sn_2:8.10.4	bhiyyo ākirate rajaṁ.	8	
PA_sn_2:8.11.1	Akataṁ dukkaṭaṁ seyyo,	8	
PA_sn_2:8.11.2	pacchā tapati dukkaṭaṁ;	8	
PA_sn_2:8.11.3	Katañca sukataṁ seyyo,	8	
PA_sn_2:8.11.4	yaṁ katvā nānutappati.	8	
PA_sn_2:8.12.1	Kuso yathā duggahito,	8	
PA_sn_2:8.12.2	hatthamevānukantati;	8	
PA_sn_2:8.12.3	Sāmaññaṁ dupparāmaṭṭhaṁ,	8	
PA_sn_2:8.12.4	nirayāyūpakaḍḍhati.	8	
PA_sn_2:8.13.1	Yaṁ kiñci sithilaṁ kammaṁ,	8	
PA_sn_2:8.13.2	saṅkiliṭṭhañca yaṁ vataṁ;	8	
PA_sn_2:8.13.3	Saṅkassaraṁ brahmacariyaṁ,	8	
PA_sn_2:8.13.4	na taṁ hoti mahapphalan’ti.	8	
PA_sn_2:8.14.1	Idamavoca, bhikkhave, tāyano devaputto, idaṁ vatvā maṁ abhivādetvā padakkhiṇaṁ katvā tatthevantaradhāyi.	8	
PA_sn_2:8.14.2	Uggaṇhātha, bhikkhave, tāyanagāthā;	8	
PA_sn_2:8.14.3	pariyāpuṇātha, bhikkhave, tāyanagāthā;	8	
PA_sn_2:8.14.4	dhāretha, bhikkhave, tāyanagāthā.	8	
PA_sn_2:8.14.5	Atthasaṁhitā, bhikkhave, tāyanagāthā ādibrahmacariyikā”ti.	8	
PA_sn_2:9.0.1	Saṁyutta Nikāya 2.9	9	
PA_sn_2:9.0.2	1. Paṭhamavagga	9	
PA_sn_2:9.0.3	Candimasutta	9	
PA_sn_2:9.1.1	Sāvatthinidānaṁ.	9	
PA_sn_2:9.1.2	Tena kho pana samayena candimā devaputto rāhunā asurindena gahito hoti.	9	
PA_sn_2:9.1.3	Atha kho candimā devaputto bhagavantaṁ anussaramāno tāyaṁ velāyaṁ imaṁ gāthaṁ abhāsi:	9	
PA_sn_2:9.2.1	“Namo te buddha vīratthu,	9	
PA_sn_2:9.2.2	vippamuttosi sabbadhi;	9	
PA_sn_2:9.2.3	Sambādhapaṭipannosmi,	9	
PA_sn_2:9.2.4	tassa me saraṇaṁ bhavā”ti.	9	
PA_sn_2:9.3.1	Atha kho bhagavā candimaṁ devaputtaṁ ārabbha rāhuṁ asurindaṁ gāthāya ajjhabhāsi:	9	
PA_sn_2:9.4.1	“Tathāgataṁ arahantaṁ,	9	
PA_sn_2:9.4.2	candimā saraṇaṁ gato;	9	
PA_sn_2:9.4.3	Rāhu candaṁ pamuñcassu,	9	
PA_sn_2:9.4.4	buddhā lokānukampakā”ti.	9	
PA_sn_2:9.5.1	Atha kho rāhu asurindo candimaṁ devaputtaṁ muñcitvā taramānarūpo yena vepacitti asurindo tenupasaṅkami; upasaṅkamitvā saṁviggo lomahaṭṭhajāto ekamantaṁ aṭṭhāsi.	9	
PA_sn_2:9.5.2	Ekamantaṁ ṭhitaṁ kho rāhuṁ asurindaṁ vepacitti asurindo gāthāya ajjhabhāsi:	9	
PA_sn_2:9.6.1	“Kiṁ nu santaramānova,	9	
PA_sn_2:9.6.2	rāhu candaṁ pamuñcasi;	9	
PA_sn_2:9.6.3	Saṁviggarūpo āgamma,	9	
PA_sn_2:9.6.4	kiṁ nu bhītova tiṭṭhasī”ti.	9	
PA_sn_2:9.7.1	“Sattadhā me phale muddhā,	9	
PA_sn_2:9.7.2	jīvanto na sukhaṁ labhe;	9	
PA_sn_2:9.7.3	Buddhagāthābhigītomhi,	9	
PA_sn_2:9.7.4	no ce muñceyya candiman”ti.	9	
PA_sn_2:10.0.1	Saṁyutta Nikāya 2.10	10	
PA_sn_2:10.0.2	1. Paṭhamavagga	10	
PA_sn_2:10.0.3	Sūriyasutta	10	
PA_sn_2:10.1.1	Sāvatthinidānaṁ.	10	
PA_sn_2:10.1.2	Tena kho pana samayena sūriyo devaputto rāhunā asurindena gahito hoti.	10	
PA_sn_2:10.1.3	Atha kho sūriyo devaputto bhagavantaṁ anussaramāno tāyaṁ velāyaṁ imaṁ gāthaṁ abhāsi:	10	
PA_sn_2:10.2.1	“Namo te buddha vīratthu,	10	
PA_sn_2:10.2.2	vippamuttosi sabbadhi;	10	
PA_sn_2:10.2.3	Sambādhapaṭipannosmi,	10	
PA_sn_2:10.2.4	tassa me saraṇaṁ bhavā”ti.	10	
PA_sn_2:10.3.1	Atha kho bhagavā sūriyaṁ devaputtaṁ ārabbha rāhuṁ asurindaṁ gāthāhi ajjhabhāsi:	10	
PA_sn_2:10.4.1	“Tathāgataṁ arahantaṁ,	10	
PA_sn_2:10.4.2	sūriyo saraṇaṁ gato;	10	
PA_sn_2:10.4.3	Rāhu sūriyaṁ pamuñcassu,	10	
PA_sn_2:10.4.4	buddhā lokānukampakā.	10	
PA_sn_2:10.5.1	Yo andhakāre tamasi pabhaṅkaro,	10	
PA_sn_2:10.5.2	Verocano maṇḍalī uggatejo;	10	
PA_sn_2:10.5.3	Mā rāhu gilī caramantalikkhe,	10	
PA_sn_2:10.5.4	Pajaṁ mamaṁ rāhu pamuñca sūriyan”ti.	10	
PA_sn_2:10.6.1	Atha kho rāhu asurindo sūriyaṁ devaputtaṁ muñcitvā taramānarūpo yena vepacitti asurindo tenupasaṅkami; upasaṅkamitvā saṁviggo lomahaṭṭhajāto ekamantaṁ aṭṭhāsi.	10	
PA_sn_2:10.6.2	Ekamantaṁ ṭhitaṁ kho rāhuṁ asurindaṁ vepacitti asurindo gāthāya ajjhabhāsi:	10	
PA_sn_2:10.7.1	“Kiṁ nu santaramānova,	10	
PA_sn_2:10.7.2	rāhu sūriyaṁ pamuñcasi;	10	
PA_sn_2:10.7.3	Saṁviggarūpo āgamma,	10	
PA_sn_2:10.7.4	kiṁ nu bhītova tiṭṭhasī”ti.	10	
PA_sn_2:10.8.1	“Sattadhā me phale muddhā,	10	
PA_sn_2:10.8.2	jīvanto na sukhaṁ labhe;	10	
PA_sn_2:10.8.3	Buddhagāthābhigītomhi,	10	
PA_sn_2:10.8.4	no ce muñceyya sūriyan”ti.	10	
PA_sn_2:10.8.5	Paṭhamo vaggo.	10	
PA_sn_2:10.9.0	Tassuddānaṁ	10	
PA_sn_2:10.9.1	Dve kassapā ca māgho ca,	10	
PA_sn_2:10.9.2	Māgadho dāmali kāmado;	10	
PA_sn_2:10.9.3	Pañcālacaṇḍo tāyano,	10	
PA_sn_2:10.9.4	Candimasūriyena te dasāti.	10	
PA_sn_2:11.0.1	Saṁyutta Nikāya 2.11	11	
PA_sn_2:11.0.2	2. Anāthapiṇḍikavagga	11	
PA_sn_2:11.0.3	Candimasasutta	11	
PA_sn_2:11.1.1	Sāvatthinidānaṁ.	11	
PA_sn_2:11.1.2_0	Atha kho candimaso devaputto abhikkantāya rattiyā abhikkantavaṇṇo kevalakappaṁ jetavanaṁ	11	
PA_sn_2:11.1.2_1	obhāsetvā yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ aṭṭhāsi.	11	
PA_sn_2:11.1.3	Ekamantaṁ ṭhito kho candimaso devaputto bhagavato santike imaṁ gāthaṁ abhāsi:	11	
PA_sn_2:11.2.1	“Te hi sotthiṁ gamissanti,	11	
PA_sn_2:11.2.2	kacchevāmakase magā;	11	
PA_sn_2:11.2.3	Jhānāni upasampajja,	11	
PA_sn_2:11.2.4	ekodi nipakā satā”ti.	11	
PA_sn_2:11.3.1	“Te hi pāraṁ gamissanti,	11	
PA_sn_2:11.3.2	chetvā jālaṁva ambujo;	11	
PA_sn_2:11.3.3	Jhānāni upasampajja,	11	
PA_sn_2:11.3.4	appamattā raṇañjahā”ti.	11	
PA_sn_2:12.0.1	Saṁyutta Nikāya 2.12	12	
PA_sn_2:12.0.2	2. Anāthapiṇḍikavagga	12	
PA_sn_2:12.0.3	Veṇḍusutta	12	
PA_sn_2:12.1.1	Ekamantaṁ ṭhito kho veṇḍu devaputto bhagavato santike imaṁ gāthaṁ abhāsi:	12	
PA_sn_2:12.2.1	“Sukhitāva te manujā,	12	
PA_sn_2:12.2.2	sugataṁ payirupāsiya;	12	
PA_sn_2:12.2.3	Yuñjaṁ gotamasāsane,	12	
PA_sn_2:12.2.4	appamattā nu sikkhare”ti.	12	
PA_sn_2:12.3.1	“Ye me pavutte siṭṭhipade,	12	
PA_sn_2:12.3.2	(veṇḍūti bhagavā)	12	
PA_sn_2:12.3.3	Anusikkhanti jhāyino;	12	
PA_sn_2:12.3.4	Kāle te appamajjantā,	12	
PA_sn_2:12.3.5	Na maccuvasagā siyun”ti.	12	
PA_sn_2:13.0.1	Saṁyutta Nikāya 2.13	13	
PA_sn_2:13.0.2	2. Anāthapiṇḍikavagga	13	
PA_sn_2:13.0.3	Dīghalaṭṭhisutta	13	
PA_sn_2:13.1.1	Evaṁ me sutaṁ—	13	
PA_sn_2:13.1.2	ekaṁ samayaṁ bhagavā rājagahe viharati veḷuvane kalandakanivāpe.	13	
PA_sn_2:13.1.3_0	Atha kho dīghalaṭṭhi devaputto abhikkantāya rattiyā abhikkantavaṇṇo kevalakappaṁ	13	
PA_sn_2:13.1.3_1	veḷuvanaṁ obhāsetvā yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ aṭṭhāsi.	13	
PA_sn_2:13.1.4	Ekamantaṁ ṭhito kho dīghalaṭṭhi devaputto bhagavato santike imaṁ gāthaṁ abhāsi:	13	
PA_sn_2:13.2.1	“Bhikkhu siyā jhāyī vimuttacitto,	13	
PA_sn_2:13.2.2	Ākaṅkhe ce hadayassānupattiṁ;	13	
PA_sn_2:13.2.3	Lokassa ñatvā udayabbayañca,	13	
PA_sn_2:13.2.4	Sucetaso anissito tadānisaṁso”ti.	13	
PA_sn_2:14.0.1	Saṁyutta Nikāya 2.14	14	
PA_sn_2:14.0.2	2. Anāthapiṇḍikavagga	14	
PA_sn_2:14.0.3	Nandanasutta	14	
PA_sn_2:14.1.1	Ekamantaṁ ṭhito kho nandano devaputto bhagavantaṁ gāthāya ajjhabhāsi:	14	
PA_sn_2:14.2.1	“Pucchāmi taṁ gotama bhūripañña,	14	
PA_sn_2:14.2.2	Anāvaṭaṁ bhagavato ñāṇadassanaṁ;	14	
PA_sn_2:14.2.3	Kathaṁvidhaṁ sīlavantaṁ vadanti,	14	
PA_sn_2:14.2.4	Kathaṁvidhaṁ paññavantaṁ vadanti;	14	
PA_sn_2:14.2.5	Kathaṁvidho dukkhamaticca iriyati,	14	
PA_sn_2:14.2.6	Kathaṁvidhaṁ devatā pūjayantī”ti.	14	
PA_sn_2:14.3.1	“Yo sīlavā paññavā bhāvitatto,	14	
PA_sn_2:14.3.2	Samāhito jhānarato satīmā;	14	
PA_sn_2:14.3.3	Sabbassa sokā vigatā pahīnā,	14	
PA_sn_2:14.3.4	Khīṇāsavo antimadehadhārī.	14	
PA_sn_2:14.4.1	Tathāvidhaṁ sīlavantaṁ vadanti,	14	
PA_sn_2:14.4.2	Tathāvidhaṁ paññavantaṁ vadanti;	14	
PA_sn_2:14.4.3	Tathāvidho dukkhamaticca iriyati,	14	
PA_sn_2:14.4.4	Tathāvidhaṁ devatā pūjayantī”ti.	14	
PA_sn_2:15.0.1	Saṁyutta Nikāya 2.15	15	
PA_sn_2:15.0.2	2. Anāthapiṇḍikavagga	15	
PA_sn_2:15.0.3	Candanasutta	15	
PA_sn_2:15.1.1	Ekamantaṁ ṭhito kho candano devaputto bhagavantaṁ gāthāya ajjhabhāsi:	15	
PA_sn_2:15.2.1	“Kathaṁsu tarati oghaṁ,	15	
PA_sn_2:15.2.2	rattindivamatandito;	15	
PA_sn_2:15.2.3	Appatiṭṭhe anālambe,	15	
PA_sn_2:15.2.4	ko gambhīre na sīdatī”ti.	15	
PA_sn_2:15.3.1	“Sabbadā sīlasampanno,	15	
PA_sn_2:15.3.2	Paññavā susamāhito;	15	
PA_sn_2:15.3.3	Āraddhavīriyo pahitatto,	15	
PA_sn_2:15.3.4	Oghaṁ tarati duttaraṁ.	15	
PA_sn_2:15.4.1	Virato kāmasaññāya,	15	
PA_sn_2:15.4.2	rūpasaṁyojanātigo;	15	
PA_sn_2:15.4.3	Nandīrāgaparikkhīṇo,	15	
PA_sn_2:15.4.4	so gambhīre na sīdatī”ti.	15	
PA_sn_2:16.0.1	Saṁyutta Nikāya 2.16	16	
PA_sn_2:16.0.2	2. Anāthapiṇḍikavagga	16	
PA_sn_2:16.0.3	Vāsudattasutta	16	
PA_sn_2:16.1.1	Ekamantaṁ ṭhito kho vāsudatto devaputto bhagavato santike imaṁ gāthaṁ abhāsi:	16	
PA_sn_2:16.2.1	“Sattiyā viya omaṭṭho,	16	
PA_sn_2:16.2.2	ḍayhamānova matthake;	16	
PA_sn_2:16.2.3	Kāmarāgappahānāya,	16	
PA_sn_2:16.2.4	sato bhikkhu paribbaje”ti.	16	
PA_sn_2:16.3.1	“Sattiyā viya omaṭṭho,	16	
PA_sn_2:16.3.2	ḍayhamānova matthake;	16	
PA_sn_2:16.3.3	Sakkāyadiṭṭhippahānāya,	16	
PA_sn_2:16.3.4	sato bhikkhu paribbaje”ti.	16	
PA_sn_2:17.0.1	Saṁyutta Nikāya 2.17	17	
PA_sn_2:17.0.2	2. Anāthapiṇḍikavagga	17	
PA_sn_2:17.0.3	Subrahmasutta	17	
PA_sn_2:17.1.1	Ekamantaṁ ṭhito kho subrahmā devaputto bhagavantaṁ gāthāya ajjhabhāsi:	17	
PA_sn_2:17.2.1	“Niccaṁ utrastamidaṁ cittaṁ,	17	
PA_sn_2:17.2.2	niccaṁ ubbiggamidaṁ mano;	17	
PA_sn_2:17.2.3	Anuppannesu kicchesu,	17	
PA_sn_2:17.2.4	atho uppatitesu ca;	17	
PA_sn_2:17.2.5	Sace atthi anutrastaṁ,	17	
PA_sn_2:17.2.6	taṁ me akkhāhi pucchito”ti.	17	
PA_sn_2:17.3.1	“Nāññatra bojjhā tapasā,	17	
PA_sn_2:17.3.2	nāññatrindriyasaṁvarā;	17	
PA_sn_2:17.3.3	Nāññatra sabbanissaggā,	17	
PA_sn_2:17.3.4	sotthiṁ passāmi pāṇinan”ti.	17	
PA_sn_2:17.4.1	Idamavoca …pe…	17	
PA_sn_2:17.4.2	tatthevantaradhāyīti.	17	
PA_sn_2:18.0.1	Saṁyutta Nikāya 2.18	18	
PA_sn_2:18.0.2	2. Anāthapiṇḍikavagga	18	
PA_sn_2:18.0.3	Kakudhasutta	18	
PA_sn_2:18.1.1	Evaṁ me sutaṁ—	18	
PA_sn_2:18.1.2	ekaṁ samayaṁ bhagavā sākete viharati añjanavane migadāye.	18	
PA_sn_2:18.1.3_0	Atha kho kakudho devaputto abhikkantāya rattiyā abhikkantavaṇṇo kevalakappaṁ añjanavanaṁ	18	
PA_sn_2:18.1.3_1	obhāsetvā yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ	18	
PA_sn_2:18.1.3_2	aṭṭhāsi. Ekamantaṁ ṭhito kho kakudho devaputto bhagavantaṁ etadavoca:	18	
PA_sn_2:18.1.4	“nandasi, samaṇā”ti?	18	
PA_sn_2:18.1.5	“Kiṁ laddhā, āvuso”ti?	18	
PA_sn_2:18.1.6	“Tena hi, samaṇa, socasī”ti?	18	
PA_sn_2:18.1.7	“Kiṁ jīyittha, āvuso”ti?	18	
PA_sn_2:18.1.8	“Tena hi, samaṇa, neva nandasi na ca socasī”ti?	18	
PA_sn_2:18.1.9	“Evamāvuso”ti.	18	
PA_sn_2:18.2.1	“Kacci tvaṁ anagho bhikkhu,	18	
PA_sn_2:18.2.2	kacci nandī na vijjati;	18	
PA_sn_2:18.2.3	Kacci taṁ ekamāsīnaṁ,	18	
PA_sn_2:18.2.4	aratī nābhikīratī”ti.	18	
PA_sn_2:18.3.1	“Anagho ve ahaṁ yakkha,	18	
PA_sn_2:18.3.2	atho nandī na vijjati;	18	
PA_sn_2:18.3.3	Atho maṁ ekamāsīnaṁ,	18	
PA_sn_2:18.3.4	aratī nābhikīratī”ti.	18	
PA_sn_2:18.4.1	“Kathaṁ tvaṁ anagho bhikkhu,	18	
PA_sn_2:18.4.2	kathaṁ nandī na vijjati;	18	
PA_sn_2:18.4.3	Kathaṁ taṁ ekamāsīnaṁ,	18	
PA_sn_2:18.4.4	aratī nābhikīratī”ti.	18	
PA_sn_2:18.5.1	“Aghajātassa ve nandī,	18	
PA_sn_2:18.5.2	nandījātassa ve aghaṁ;	18	
PA_sn_2:18.5.3	Anandī anagho bhikkhu,	18	
PA_sn_2:18.5.4	evaṁ jānāhi āvuso”ti.	18	
PA_sn_2:18.6.1	“Cirassaṁ vata passāmi,	18	
PA_sn_2:18.6.2	brāhmaṇaṁ parinibbutaṁ;	18	
PA_sn_2:18.6.3	Anandiṁ anaghaṁ bhikkhuṁ,	18	
PA_sn_2:18.6.4	tiṇṇaṁ loke visattikan”ti.	18	
PA_sn_2:19.0.1	Saṁyutta Nikāya 2.19	19	
PA_sn_2:19.0.2	2. Anāthapiṇḍikavagga	19	
PA_sn_2:19.0.3	Uttarasutta	19	
PA_sn_2:19.1.1	Rājagahanidānaṁ.	19	
PA_sn_2:19.1.2	Ekamantaṁ ṭhito kho uttaro devaputto bhagavato santike imaṁ gāthaṁ abhāsi:	19	
PA_sn_2:19.2.1	“Upanīyati jīvitamappamāyu,	19	
PA_sn_2:19.2.2	Jarūpanītassa na santi tāṇā;	19	
PA_sn_2:19.2.3	Etaṁ bhayaṁ maraṇe pekkhamāno,	19	
PA_sn_2:19.2.4	Puññāni kayirātha sukhāvahānī”ti.	19	
PA_sn_2:19.3.1	“Upanīyati jīvitamappamāyu,	19	
PA_sn_2:19.3.2	Jarūpanītassa na santi tāṇā;	19	
PA_sn_2:19.3.3	Etaṁ bhayaṁ maraṇe pekkhamāno,	19	
PA_sn_2:19.3.4	Lokāmisaṁ pajahe santipekkho”ti.	19	
PA_sn_2:20.0.1	Saṁyutta Nikāya 2.20	20	
PA_sn_2:20.0.2	2. Anāthapiṇḍikavagga	20	
PA_sn_2:20.0.3	Anāthapiṇḍikasutta	20	
PA_sn_2:20.1.1	Ekamantaṁ ṭhito kho anāthapiṇḍiko devaputto bhagavato santike imā gāthāyo abhāsi:	20	
PA_sn_2:20.2.1	“Idañhi taṁ jetavanaṁ,	20	
PA_sn_2:20.2.2	isisaṅghanisevitaṁ;	20	
PA_sn_2:20.2.3	Āvutthaṁ dhammarājena,	20	
PA_sn_2:20.2.4	pītisañjananaṁ mama.	20	
PA_sn_2:20.3.1	Kammaṁ vijjā ca dhammo ca,	20	
PA_sn_2:20.3.2	sīlaṁ jīvitamuttamaṁ;	20	
PA_sn_2:20.3.3	Etena maccā sujjhanti,	20	
PA_sn_2:20.3.4	na gottena dhanena vā.	20	
PA_sn_2:20.4.1	Tasmā hi paṇḍito poso,	20	
PA_sn_2:20.4.2	sampassaṁ atthamattano;	20	
PA_sn_2:20.4.3	Yoniso vicine dhammaṁ,	20	
PA_sn_2:20.4.4	evaṁ tattha visujjhati.	20	
PA_sn_2:20.5.1	Sāriputtova paññāya,	20	
PA_sn_2:20.5.2	sīlena upasamena ca;	20	
PA_sn_2:20.5.3	Yopi pāraṅgato bhikkhu,	20	
PA_sn_2:20.5.4	etāvaparamo siyā”ti.	20	
PA_sn_2:20.6.1	Idamavoca anāthapiṇḍiko devaputto.	20	
PA_sn_2:20.6.2	Idaṁ vatvā bhagavantaṁ abhivādetvā padakkhiṇaṁ katvā tatthevantaradhāyi.	20	
PA_sn_2:20.7.1	Atha kho bhagavā tassā rattiyā accayena bhikkhū āmantesi:	20	
PA_sn_2:20.7.2_0	“imaṁ, bhikkhave, rattiṁ aññataro devaputto abhikkantāya rattiyā abhikkantavaṇṇo	20	
PA_sn_2:20.7.2_1	kevalakappaṁ jetavanaṁ obhāsetvā yenāhaṁ tenupasaṅkami; upasaṅkamitvā maṁ abhivādetvā ekamantaṁ aṭṭhāsi.	20	
PA_sn_2:20.7.3	Ekamantaṁ ṭhito kho, bhikkhave, so devaputto mama santike imā gāthāyo abhāsi:	20	
PA_sn_2:20.8.1	‘Idañhi taṁ jetavanaṁ,	20	
PA_sn_2:20.8.2	isisaṅghanisevitaṁ;	20	
PA_sn_2:20.8.3	Āvutthaṁ dhammarājena,	20	
PA_sn_2:20.8.4	pītisañjananaṁ mama.	20	
PA_sn_2:20.9.1	Kammaṁ vijjā ca dhammo ca,	20	
PA_sn_2:20.9.2	sīlaṁ jīvitamuttamaṁ;	20	
PA_sn_2:20.9.3	Etena maccā sujjhanti,	20	
PA_sn_2:20.9.4	na gottena dhanena vā.	20	
PA_sn_2:20.10.1	Tasmā hi paṇḍito poso,	20	
PA_sn_2:20.10.2	sampassaṁ atthamattano;	20	
PA_sn_2:20.10.3	Yoniso vicine dhammaṁ,	20	
PA_sn_2:20.10.4	evaṁ tattha visujjhati.	20	
PA_sn_2:20.11.1	Sāriputtova paññāya,	20	
PA_sn_2:20.11.2	sīlena upasamena ca;	20	
PA_sn_2:20.11.3	Yopi pāraṅgato bhikkhu,	20	
PA_sn_2:20.11.4	etāvaparamo siyā’ti.	20	
PA_sn_2:20.12.1	Idamavoca, bhikkhave, so devaputto.	20	
PA_sn_2:20.12.2	Idaṁ vatvā maṁ abhivādetvā padakkhiṇaṁ katvā tatthevantaradhāyī”ti.	20	
PA_sn_2:20.13.1	Evaṁ vutte, āyasmā ānando bhagavantaṁ etadavoca:	20	
PA_sn_2:20.13.2	“so hi nūna, bhante, anāthapiṇḍiko devaputto bhavissati.	20	
PA_sn_2:20.13.3	Anāthapiṇḍiko gahapati āyasmante sāriputte abhippasanno ahosī”ti.	20	
PA_sn_2:20.13.4	“Sādhu sādhu, ānanda, yāvatakaṁ kho, ānanda, takkāya pattabbaṁ anuppattaṁ taṁ tayā.	20	
PA_sn_2:20.13.5	Anāthapiṇḍiko hi so, ānanda, devaputto”ti.	20	
PA_sn_2:20.13.6	Anāthapiṇḍikavaggo dutiyo.	20	
PA_sn_2:20.14.0	Tassuddānaṁ	20	
PA_sn_2:20.14.1	Candimaso ca veṇḍu ca,	20	
PA_sn_2:20.14.2	Dīghalaṭṭhi ca nandano;	20	
PA_sn_2:20.14.3	Candano vāsudatto ca,	20	
PA_sn_2:20.14.4	Subrahmā kakudhena ca;	20	
PA_sn_2:20.14.5	Uttaro navamo vutto,	20	
PA_sn_2:20.14.6	Dasamo anāthapiṇḍikoti.	20	
PA_sn_2:21.0.1	Saṁyutta Nikāya 2.21	21	
PA_sn_2:21.0.2	3. Nānātitthiyavagga	21	
PA_sn_2:21.0.3	Sivasutta	21	
PA_sn_2:21.1.1	Evaṁ me sutaṁ—	21	
PA_sn_2:21.1.2	ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme.	21	
PA_sn_2:21.1.3	Atha kho sivo devaputto abhikkantāya rattiyā abhikkantavaṇṇo kevalakappaṁ jetavanaṁ obhāsetvā yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ aṭṭhāsi.	21	
PA_sn_2:21.1.4	Ekamantaṁ ṭhito kho sivo devaputto bhagavato santike imā gāthāyo abhāsi:	21	
PA_sn_2:21.2.1	“Sabbhireva samāsetha,	21	
PA_sn_2:21.2.2	sabbhi kubbetha santhavaṁ;	21	
PA_sn_2:21.2.3	Sataṁ saddhammamaññāya,	21	
PA_sn_2:21.2.4	seyyo hoti na pāpiyo.	21	
PA_sn_2:21.3.1	Sabbhireva samāsetha,	21	
PA_sn_2:21.3.2	sabbhi kubbetha santhavaṁ;	21	
PA_sn_2:21.3.3	Sataṁ saddhammamaññāya,	21	
PA_sn_2:21.3.4	paññā labbhati nāññato.	21	
PA_sn_2:21.4.1	Sabbhireva samāsetha,	21	
PA_sn_2:21.4.2	sabbhi kubbetha santhavaṁ;	21	
PA_sn_2:21.4.3	Sataṁ saddhammamaññāya,	21	
PA_sn_2:21.4.4	sokamajjhe na socati.	21	
PA_sn_2:21.5.1	Sabbhireva samāsetha,	21	
PA_sn_2:21.5.2	sabbhi kubbetha santhavaṁ;	21	
PA_sn_2:21.5.3	Sataṁ saddhammamaññāya,	21	
PA_sn_2:21.5.4	ñātimajjhe virocati.	21	
PA_sn_2:21.6.1	Sabbhireva samāsetha,	21	
PA_sn_2:21.6.2	sabbhi kubbetha santhavaṁ;	21	
PA_sn_2:21.6.3	Sataṁ saddhammamaññāya,	21	
PA_sn_2:21.6.4	sattā gacchanti suggatiṁ.	21	
PA_sn_2:21.7.1	Sabbhireva samāsetha,	21	
PA_sn_2:21.7.2	sabbhi kubbetha santhavaṁ;	21	
PA_sn_2:21.7.3	Sataṁ saddhammamaññāya,	21	
PA_sn_2:21.7.4	sattā tiṭṭhanti sātatan”ti.	21	
PA_sn_2:21.8.1	Atha kho bhagavā sivaṁ devaputtaṁ gāthāya paccabhāsi:	21	
PA_sn_2:21.9.1	“Sabbhireva samāsetha,	21	
PA_sn_2:21.9.2	sabbhi kubbetha santhavaṁ;	21	
PA_sn_2:21.9.3	Sataṁ saddhammamaññāya,	21	
PA_sn_2:21.9.4	sabbadukkhā pamuccatī”ti.	21	
PA_sn_2:22.0.1	Saṁyutta Nikāya 2.22	22	
PA_sn_2:22.0.2	3. Nānātitthiyavagga	22	
PA_sn_2:22.0.3	Khemasutta	22	
PA_sn_2:22.1.1	Ekamantaṁ ṭhito kho khemo devaputto bhagavato santike imā gāthāyo abhāsi:	22	
PA_sn_2:22.2.1	“Caranti bālā dummedhā,	22	
PA_sn_2:22.2.2	amitteneva attanā;	22	
PA_sn_2:22.2.3	Karontā pāpakaṁ kammaṁ,	22	
PA_sn_2:22.2.4	yaṁ hoti kaṭukapphalaṁ.	22	
PA_sn_2:22.3.1	Na taṁ kammaṁ kataṁ sādhu,	22	
PA_sn_2:22.3.2	yaṁ katvā anutappati;	22	
PA_sn_2:22.3.3	Yassa assumukho rodaṁ,	22	
PA_sn_2:22.3.4	vipākaṁ paṭisevati.	22	
PA_sn_2:22.4.1	Tañca kammaṁ kataṁ sādhu,	22	
PA_sn_2:22.4.2	yaṁ katvā nānutappati;	22	
PA_sn_2:22.4.3	Yassa patīto sumano,	22	
PA_sn_2:22.4.4	vipākaṁ paṭisevati.	22	
PA_sn_2:22.5.1	Paṭikacceva taṁ kayirā,	22	
PA_sn_2:22.5.2	yaṁ jaññā hitamattano;	22	
PA_sn_2:22.5.3	Na sākaṭikacintāya,	22	
PA_sn_2:22.5.4	mantā dhīro parakkame.	22	
PA_sn_2:22.6.1	Yathā sākaṭiko maṭṭhaṁ,	22	
PA_sn_2:22.6.2	samaṁ hitvā mahāpathaṁ;	22	
PA_sn_2:22.6.3	Visamaṁ maggamāruyha,	22	
PA_sn_2:22.6.4	akkhacchinnova jhāyati.	22	
PA_sn_2:22.7.1	Evaṁ dhammā apakkamma,	22	
PA_sn_2:22.7.2	adhammamanuvattiya;	22	
PA_sn_2:22.7.3	Mando maccumukhaṁ patto,	22	
PA_sn_2:22.7.4	akkhacchinnova jhāyatī”ti.	22	
PA_sn_2:23.0.1	Saṁyutta Nikāya 2.23	23	
PA_sn_2:23.0.2	3. Nānātitthiyavagga	23	
PA_sn_2:23.0.3	Serīsutta	23	
PA_sn_2:23.1.1	Ekamantaṁ ṭhito kho serī devaputto bhagavantaṁ gāthāya ajjhabhāsi:	23	
PA_sn_2:23.2.1	“Annamevābhinandanti,	23	
PA_sn_2:23.2.2	ubhaye devamānusā;	23	
PA_sn_2:23.2.3	Atha ko nāma so yakkho,	23	
PA_sn_2:23.2.4	yaṁ annaṁ nābhinandatī”ti.	23	
PA_sn_2:23.3.1	“Ye naṁ dadanti saddhāya,	23	
PA_sn_2:23.3.2	vippasannena cetasā;	23	
PA_sn_2:23.3.3	Tameva annaṁ bhajati,	23	
PA_sn_2:23.3.4	asmiṁ loke paramhi ca.	23	
PA_sn_2:23.4.1	Tasmā vineyya maccheraṁ,	23	
PA_sn_2:23.4.2	dajjā dānaṁ malābhibhū;	23	
PA_sn_2:23.4.3	Puññāni paralokasmiṁ,	23	
PA_sn_2:23.4.4	patiṭṭhā honti pāṇinan”ti.	23	
PA_sn_2:23.5.1	“Acchariyaṁ, bhante, abbhutaṁ, bhante.	23	
PA_sn_2:23.5.2	Yāvasubhāsitamidaṁ, bhante, bhagavatā:	23	
PA_sn_2:23.6.1	‘Ye naṁ dadanti saddhāya,	23	
PA_sn_2:23.6.2	vippasannena cetasā;	23	
PA_sn_2:23.6.3	Tameva annaṁ bhajati,	23	
PA_sn_2:23.6.4	asmiṁ loke paramhi ca.	23	
PA_sn_2:23.7.1	Tasmā vineyya maccheraṁ,	23	
PA_sn_2:23.7.2	dajjā dānaṁ malābhibhū;	23	
PA_sn_2:23.7.3	Puññāni paralokasmiṁ,	23	
PA_sn_2:23.7.4	patiṭṭhā honti pāṇinan’ti.	23	
PA_sn_2:23.8.1	Bhūtapubbāhaṁ, bhante, sirī nāma rājā ahosiṁ dāyako dānapati dānassa vaṇṇavādī.	23	
PA_sn_2:23.8.2	Tassa mayhaṁ, bhante, catūsu dvāresu dānaṁ dīyittha samaṇabrāhmaṇakapaṇaddhikavanibbakayācakānaṁ.	23	
PA_sn_2:23.8.3	Atha kho maṁ, bhante, itthāgāraṁ upasaṅkamitvā etadavoca:	23	
PA_sn_2:23.8.4	‘devassa kho dānaṁ dīyati; amhākaṁ dānaṁ na dīyati.	23	
PA_sn_2:23.8.5	Sādhu mayampi devaṁ nissāya dānāni dadeyyāma, puññāni kareyyāmā’ti.	23	
PA_sn_2:23.8.6	Tassa mayhaṁ, bhante, etadahosi:	23	
PA_sn_2:23.8.7	‘ahaṁ khosmi dāyako dānapati dānassa vaṇṇavādī.	23	
PA_sn_2:23.8.8	Dānaṁ dassāmāti vadante kinti vadeyyan’ti?	23	
PA_sn_2:23.8.9	So khvāhaṁ, bhante, paṭhamaṁ dvāraṁ itthāgārassa adāsiṁ.	23	
PA_sn_2:23.8.10	Tattha itthāgārassa dānaṁ dīyittha; mama dānaṁ paṭikkami.	23	
PA_sn_2:23.9.1	Atha kho maṁ, bhante, khattiyā anuyantā upasaṅkamitvā etadavocuṁ:	23	
PA_sn_2:23.9.2	‘devassa kho dānaṁ dīyati; itthāgārassa dānaṁ dīyati; amhākaṁ dānaṁ na dīyati.	23	
PA_sn_2:23.9.3	Sādhu mayampi devaṁ nissāya dānāni dadeyyāma, puññāni kareyyāmā’ti.	23	
PA_sn_2:23.9.4	Tassa mayhaṁ, bhante, etadahosi:	23	
PA_sn_2:23.9.5	‘ahaṁ khosmi dāyako dānapati dānassa vaṇṇavādī.	23	
PA_sn_2:23.9.6	Dānaṁ dassāmāti vadante kinti vadeyyan’ti?	23	
PA_sn_2:23.9.7	So khvāhaṁ, bhante, dutiyaṁ dvāraṁ khattiyānaṁ anuyantānaṁ adāsiṁ.	23	
PA_sn_2:23.9.8	Tattha khattiyānaṁ anuyantānaṁ dānaṁ dīyittha, mama dānaṁ paṭikkami.	23	
PA_sn_2:23.10.1	Atha kho maṁ, bhante, balakāyo upasaṅkamitvā etadavoca:	23	
PA_sn_2:23.10.2	‘devassa kho dānaṁ dīyati; itthāgārassa dānaṁ dīyati; khattiyānaṁ anuyantānaṁ dānaṁ dīyati; amhākaṁ dānaṁ na dīyati.	23	
PA_sn_2:23.10.3	Sādhu mayampi devaṁ nissāya dānāni dadeyyāma, puññāni kareyyāmā’ti.	23	
PA_sn_2:23.10.4	Tassa mayhaṁ, bhante, etadahosi:	23	
PA_sn_2:23.10.5	‘ahaṁ khosmi dāyako dānapati dānassa vaṇṇavādī.	23	
PA_sn_2:23.10.6	Dānaṁ dassāmāti vadante kinti vadeyyan’ti?	23	
PA_sn_2:23.10.7	So khvāhaṁ, bhante, tatiyaṁ dvāraṁ balakāyassa adāsiṁ.	23	
PA_sn_2:23.10.8	Tattha balakāyassa dānaṁ dīyittha, mama dānaṁ paṭikkami.	23	
PA_sn_2:23.11.1	Atha kho maṁ, bhante, brāhmaṇagahapatikā upasaṅkamitvā etadavocuṁ:	23	
PA_sn_2:23.11.2	‘devassa kho dānaṁ dīyati; itthāgārassa dānaṁ dīyati; khattiyānaṁ anuyantānaṁ dānaṁ dīyati; balakāyassa dānaṁ dīyati; amhākaṁ dānaṁ na dīyati.	23	
PA_sn_2:23.11.3	Sādhu mayampi devaṁ nissāya dānāni dadeyyāma, puññāni kareyyāmā’ti.	23	
PA_sn_2:23.11.4	Tassa mayhaṁ, bhante, etadahosi:	23	
PA_sn_2:23.11.5	‘ahaṁ khosmi dāyako dānapati dānassa vaṇṇavādī.	23	
PA_sn_2:23.11.6	Dānaṁ dassāmāti vadante kinti vadeyyan’ti?	23	
PA_sn_2:23.11.7	So khvāhaṁ, bhante, catutthaṁ dvāraṁ brāhmaṇagahapatikānaṁ adāsiṁ.	23	
PA_sn_2:23.11.8	Tattha brāhmaṇagahapatikānaṁ dānaṁ dīyittha, mama dānaṁ paṭikkami.	23	
PA_sn_2:23.12.1	Atha kho maṁ, bhante, purisā upasaṅkamitvā etadavocuṁ:	23	
PA_sn_2:23.12.2	‘na kho dāni devassa koci dānaṁ dīyatī’ti.	23	
PA_sn_2:23.12.3	Evaṁ vuttāhaṁ, bhante, te purise etadavocaṁ:	23	
PA_sn_2:23.12.4	‘tena hi, bhaṇe, yo bāhiresu janapadesu āyo sañjāyati tato upaḍḍhaṁ antepure pavesetha, upaḍḍhaṁ tattheva dānaṁ detha samaṇabrāhmaṇakapaṇaddhikavanibbakayācakānan’ti.	23	
PA_sn_2:23.12.5	So khvāhaṁ, bhante, evaṁ dīgharattaṁ katānaṁ puññānaṁ evaṁ dīgharattaṁ katānaṁ kusalānaṁ dhammānaṁ pariyantaṁ nādhigacchāmi—	23	
PA_sn_2:23.12.6	ettakaṁ puññanti vā ettako puññavipākoti vā ettakaṁ sagge ṭhātabbanti vāti.	23	
PA_sn_2:23.12.7	Acchariyaṁ, bhante, abbhutaṁ, bhante.	23	
PA_sn_2:23.12.8	Yāvasubhāsitamidaṁ, bhante, bhagavatā:	23	
PA_sn_2:23.13.1	‘Ye naṁ dadanti saddhāya,	23	
PA_sn_2:23.13.2	vippasannena cetasā;	23	
PA_sn_2:23.13.3	Tameva annaṁ bhajati,	23	
PA_sn_2:23.13.4	asmiṁ loke paramhi ca.	23	
PA_sn_2:23.14.1	Tasmā vineyya maccheraṁ,	23	
PA_sn_2:23.14.2	dajjā dānaṁ malābhibhū;	23	
PA_sn_2:23.14.3	Puññāni paralokasmiṁ,	23	
PA_sn_2:23.14.4	patiṭṭhā honti pāṇinan’”ti.	23	
PA_sn_2:24.0.1	Saṁyutta Nikāya 2.24	24	
PA_sn_2:24.0.2	3. Nānātitthiyavagga	24	
PA_sn_2:24.0.3	Ghaṭīkārasutta	24	
PA_sn_2:24.1.1	Ekamantaṁ ṭhito kho ghaṭīkāro devaputto bhagavato santike imaṁ gāthaṁ abhāsi:	24	
PA_sn_2:24.2.1	“Avihaṁ upapannāse,	24	
PA_sn_2:24.2.2	vimuttā satta bhikkhavo;	24	
PA_sn_2:24.2.3	Rāgadosaparikkhīṇā,	24	
PA_sn_2:24.2.4	tiṇṇā loke visattikan”ti.	24	
PA_sn_2:24.3.1	“Ke ca te ataruṁ paṅkaṁ,	24	
PA_sn_2:24.3.2	maccudheyyaṁ suduttaraṁ;	24	
PA_sn_2:24.3.3	Ke hitvā mānusaṁ dehaṁ,	24	
PA_sn_2:24.3.4	dibbayogaṁ upaccagun”ti.	24	
PA_sn_2:24.4.1	“Upako palagaṇḍo ca,	24	
PA_sn_2:24.4.2	pukkusāti ca te tayo;	24	
PA_sn_2:24.4.3	Bhaddiyo khaṇḍadevo ca,	24	
PA_sn_2:24.4.4	bāhuraggi ca saṅgiyo;	24	
PA_sn_2:24.4.5	Te hitvā mānusaṁ dehaṁ,	24	
PA_sn_2:24.4.6	dibbayogaṁ upaccagun”ti.	24	
PA_sn_2:24.5.1	“Kusalī bhāsasī tesaṁ,	24	
PA_sn_2:24.5.2	mārapāsappahāyinaṁ;	24	
PA_sn_2:24.5.3	Kassa te dhammamaññāya,	24	
PA_sn_2:24.5.4	acchiduṁ bhavabandhanan”ti.	24	
PA_sn_2:24.6.1	“Na aññatra bhagavatā,	24	
PA_sn_2:24.6.2	nāññatra tava sāsanā;	24	
PA_sn_2:24.6.3	Yassa te dhammamaññāya,	24	
PA_sn_2:24.6.4	acchiduṁ bhavabandhanaṁ.	24	
PA_sn_2:24.7.1	Yattha nāmañca rūpañca,	24	
PA_sn_2:24.7.2	asesaṁ uparujjhati;	24	
PA_sn_2:24.7.3	Taṁ te dhammaṁ idhaññāya,	24	
PA_sn_2:24.7.4	acchiduṁ bhavabandhanan”ti.	24	
PA_sn_2:24.8.1	“Gambhīraṁ bhāsasī vācaṁ,	24	
PA_sn_2:24.8.2	dubbijānaṁ sudubbudhaṁ;	24	
PA_sn_2:24.8.3	Kassa tvaṁ dhammamaññāya,	24	
PA_sn_2:24.8.4	vācaṁ bhāsasi īdisan”ti.	24	
PA_sn_2:24.9.1	“Kumbhakāro pure āsiṁ,	24	
PA_sn_2:24.9.2	vekaḷiṅge ghaṭīkaro;	24	
PA_sn_2:24.9.3	Mātāpettibharo āsiṁ,	24	
PA_sn_2:24.9.4	kassapassa upāsako.	24	
PA_sn_2:24.10.1	Virato methunā dhammā,	24	
PA_sn_2:24.10.2	brahmacārī nirāmiso;	24	
PA_sn_2:24.10.3	Ahuvā te sagāmeyyo,	24	
PA_sn_2:24.10.4	ahuvā te pure sakhā.	24	
PA_sn_2:24.11.1	Sohamete pajānāmi,	24	
PA_sn_2:24.11.2	vimutte satta bhikkhavo;	24	
PA_sn_2:24.11.3	Rāgadosaparikkhīṇe,	24	
PA_sn_2:24.11.4	tiṇṇe loke visattikan”ti.	24	
PA_sn_2:24.12.1	“Evametaṁ tadā āsi,	24	
PA_sn_2:24.12.2	yathā bhāsasi bhaggava;	24	
PA_sn_2:24.12.3	Kumbhakāro pure āsi,	24	
PA_sn_2:24.12.4	vekaḷiṅge ghaṭīkaro.	24	
PA_sn_2:24.13.1	Mātāpettibharo āsi,	24	
PA_sn_2:24.13.2	kassapassa upāsako;	24	
PA_sn_2:24.13.3	Virato methunā dhammā,	24	
PA_sn_2:24.13.4	brahmacārī nirāmiso;	24	
PA_sn_2:24.13.5	Ahuvā me sagāmeyyo,	24	
PA_sn_2:24.13.6	ahuvā me pure sakhā”ti.	24	
PA_sn_2:24.14.1	“Evametaṁ purāṇānaṁ,	24	
PA_sn_2:24.14.2	sahāyānaṁ ahu saṅgamo;	24	
PA_sn_2:24.14.3	Ubhinnaṁ bhāvitattānaṁ,	24	
PA_sn_2:24.14.4	sarīrantimadhārinan”ti.	24	
PA_sn_2:25.0.1	Saṁyutta Nikāya 2.25	25	
PA_sn_2:25.0.2	3. Nānātitthiyavagga	25	
PA_sn_2:25.0.3	Jantusutta	25	
PA_sn_2:25.1.1	Evaṁ me sutaṁ—	25	
PA_sn_2:25.1.2_0	ekaṁ samayaṁ sambahulā bhikkhū, kosalesu viharanti himavantapasse araññakuṭikāya	25	
PA_sn_2:25.1.2_1	uddhatā unnaḷā capalā mukharā vikiṇṇavācā muṭṭhassatino asampajānā asamāhitā vibbhantacittā pākatindriyā.	25	
PA_sn_2:25.2.1	Atha kho jantu devaputto tadahuposathe pannarase yena te bhikkhū tenupasaṅkami; upasaṅkamitvā te bhikkhū gāthāhi ajjhabhāsi:	25	
PA_sn_2:25.3.1	“Sukhajīvino pure āsuṁ,	25	
PA_sn_2:25.3.2	bhikkhū gotamasāvakā;	25	
PA_sn_2:25.3.3	Anicchā piṇḍamesanā,	25	
PA_sn_2:25.3.4	anicchā sayanāsanaṁ;	25	
PA_sn_2:25.3.5	Loke aniccataṁ ñatvā,	25	
PA_sn_2:25.3.6	dukkhassantaṁ akaṁsu te.	25	
PA_sn_2:25.4.1	Dupposaṁ katvā attānaṁ,	25	
PA_sn_2:25.4.2	gāme gāmaṇikā viya;	25	
PA_sn_2:25.4.3	Bhutvā bhutvā nipajjanti,	25	
PA_sn_2:25.4.4	parāgāresu mucchitā.	25	
PA_sn_2:25.5.1	Saṅghassa añjaliṁ katvā,	25	
PA_sn_2:25.5.2	idhekacce vadāmahaṁ;	25	
PA_sn_2:25.5.3	Apaviddhā anāthā te,	25	
PA_sn_2:25.5.4	yathā petā tatheva te.	25	
PA_sn_2:25.6.1	Ye kho pamattā viharanti,	25	
PA_sn_2:25.6.2	te me sandhāya bhāsitaṁ;	25	
PA_sn_2:25.6.3	Ye appamattā viharanti,	25	
PA_sn_2:25.6.4	namo tesaṁ karomahan”ti.	25	
PA_sn_2:26.0.1	Saṁyutta Nikāya 2.26	26	
PA_sn_2:26.0.2	3. Nānātitthiyavagga	26	
PA_sn_2:26.0.3	Rohitassasutta	26	
PA_sn_2:26.1.1	Sāvatthinidānaṁ.	26	
PA_sn_2:26.1.2	Ekamantaṁ ṭhito kho rohitasso devaputto bhagavantaṁ etadavoca:	26	
PA_sn_2:26.1.3	“yattha nu kho, bhante, na jāyati na jīyati na mīyati na cavati na upapajjati, sakkā nu kho so, bhante, gamanena lokassa anto ñātuṁ vā daṭṭhuṁ vā pāpuṇituṁ vā”ti?	26	
PA_sn_2:26.1.4	“Yattha kho, āvuso, na jāyati na jīyati na mīyati na cavati na upapajjati, nāhaṁ taṁ gamanena lokassa antaṁ ñāteyyaṁ daṭṭheyyaṁ patteyyanti vadāmī”ti.	26	
PA_sn_2:26.2.1	“Acchariyaṁ, bhante, abbhutaṁ, bhante.	26	
PA_sn_2:26.2.2	Yāvasubhāsitamidaṁ, bhante, bhagavatā:	26	
PA_sn_2:26.2.3	‘yattha kho, āvuso, na jāyati na jīyati na mīyati na cavati na upapajjati, nāhaṁ taṁ gamanena lokassa antaṁ ñāteyyaṁ daṭṭheyyaṁ patteyyanti vadāmī’ti.	26	
PA_sn_2:26.3.1	Bhūtapubbāhaṁ, bhante, rohitasso nāma isi ahosiṁ bhojaputto iddhimā vehāsaṅgamo.	26	
PA_sn_2:26.3.2_0	Tassa mayhaṁ, bhante, evarūpo javo ahosi; seyyathāpi nāma daḷhadhammā dhanuggaho	26	
PA_sn_2:26.3.2_1	susikkhito katahattho katayoggo katūpāsano lahukena asanena appakasireneva tiriyaṁ	26	
PA_sn_2:26.3.2_2	tālacchāyaṁ atipāteyya.	26	
PA_sn_2:26.3.3	Tassa mayhaṁ, bhante, evarūpo padavītihāro ahosi; seyyathāpi nāma puratthimā samuddā pacchimo samuddo.	26	
PA_sn_2:26.3.4	Tassa mayhaṁ, bhante, evarūpaṁ icchāgataṁ uppajji:	26	
PA_sn_2:26.3.5	‘ahaṁ gamanena lokassa antaṁ pāpuṇissāmī’ti.	26	
PA_sn_2:26.3.6_0	So khvāhaṁ, bhante, evarūpena javena samannāgato evarūpena ca padavītihārena, aññatreva	26	
PA_sn_2:26.3.6_1	asitapītakhāyitasāyitā aññatra uccārapassāvakammā aññatra niddākilamathapaṭivinodanā	26	
PA_sn_2:26.3.6_2	vassasatāyuko vassasatajīvī vassasataṁ gantvā appatvāva lokassa antaṁ antarāva kālaṅkato.	26	
PA_sn_2:26.4.1	Acchariyaṁ, bhante, abbhutaṁ, bhante.	26	
PA_sn_2:26.4.2	Yāvasubhāsitamidaṁ, bhante, bhagavatā:	26	
PA_sn_2:26.4.3	‘yattha kho, āvuso, na jāyati na jīyati na mīyati na cavati na upapajjati, nāhaṁ taṁ gamanena lokassa antaṁ ñāteyyaṁ daṭṭheyyaṁ patteyyanti vadāmī’”ti.	26	
PA_sn_2:26.5.1	“Na kho panāhaṁ, āvuso, appatvā lokassa antaṁ dukkhassa antakiriyaṁ vadāmi.	26	
PA_sn_2:26.5.2	Api ca khvāhaṁ, āvuso, imasmiṁyeva byāmamatte kaḷevare sasaññimhi samanake lokañca paññapemi lokasamudayañca lokanirodhañca lokanirodhagāminiñca paṭipadanti.	26	
PA_sn_2:26.6.1	Gamanena na pattabbo,	26	
PA_sn_2:26.6.2	lokassanto kudācanaṁ;	26	
PA_sn_2:26.6.3	Na ca appatvā lokantaṁ,	26	
PA_sn_2:26.6.4	dukkhā atthi pamocanaṁ.	26	
PA_sn_2:26.7.1	Tasmā have lokavidū sumedho,	26	
PA_sn_2:26.7.2	Lokantagū vusitabrahmacariyo;	26	
PA_sn_2:26.7.3	Lokassa antaṁ samitāvi ñatvā,	26	
PA_sn_2:26.7.4	Nāsīsati lokamimaṁ parañcā”ti.	26	
PA_sn_2:27.0.1	Saṁyutta Nikāya 2.27	27	
PA_sn_2:27.0.2	3. Nānātitthiyavagga	27	
PA_sn_2:27.0.3	Nandasutta	27	
PA_sn_2:27.1.1	Ekamantaṁ ṭhito kho nando devaputto bhagavato santike imaṁ gāthaṁ abhāsi:	27	
PA_sn_2:27.2.1	“Accenti kālā tarayanti rattiyo,	27	
PA_sn_2:27.2.2	Vayoguṇā anupubbaṁ jahanti;	27	
PA_sn_2:27.2.3	Etaṁ bhayaṁ maraṇe pekkhamāno,	27	
PA_sn_2:27.2.4	Puññāni kayirātha sukhāvahānī”ti.	27	
PA_sn_2:27.3.1	“Accenti kālā tarayanti rattiyo,	27	
PA_sn_2:27.3.2	Vayoguṇā anupubbaṁ jahanti;	27	
PA_sn_2:27.3.3	Etaṁ bhayaṁ maraṇe pekkhamāno,	27	
PA_sn_2:27.3.4	Lokāmisaṁ pajahe santipekkho”ti.	27	
PA_sn_2:28.0.1	Saṁyutta Nikāya 2.28	28	
PA_sn_2:28.0.2	3. Nānātitthiyavagga	28	
PA_sn_2:28.0.3	Nandivisālasutta	28	
PA_sn_2:28.1.1	Ekamantaṁ ṭhito kho nandivisālo devaputto bhagavantaṁ gāthāya ajjhabhāsi:	28	
PA_sn_2:28.2.1	“Catucakkaṁ navadvāraṁ,	28	
PA_sn_2:28.2.2	puṇṇaṁ lobhena saṁyutaṁ;	28	
PA_sn_2:28.2.3	Paṅkajātaṁ mahāvīra,	28	
PA_sn_2:28.2.4	kathaṁ yātrā bhavissatī”ti.	28	
PA_sn_2:28.3.1	“Chetvā naddhiṁ varattañca,	28	
PA_sn_2:28.3.2	icchālobhañca pāpakaṁ;	28	
PA_sn_2:28.3.3	Samūlaṁ taṇhamabbuyha,	28	
PA_sn_2:28.3.4	evaṁ yātrā bhavissatī”ti.	28	
PA_sn_2:29.0.1	Saṁyutta Nikāya 2.29	29	
PA_sn_2:29.0.2	3. Nānātitthiyavagga	29	
PA_sn_2:29.0.3	Susimasutta	29	
PA_sn_2:29.1.1	Sāvatthinidānaṁ.	29	
PA_sn_2:29.1.2	Atha kho āyasmā ānando yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. Ekamantaṁ nisinnaṁ kho āyasmantaṁ ānandaṁ bhagavā etadavoca:	29	
PA_sn_2:29.1.3	“tuyhampi no, ānanda, sāriputto ruccatī”ti?	29	
PA_sn_2:29.2.1	“Kassa hi nāma, bhante, abālassa aduṭṭhassa amūḷhassa avipallatthacittassa āyasmā sāriputto na rucceyya?	29	
PA_sn_2:29.2.2	Paṇḍito, bhante, āyasmā sāriputto.	29	
PA_sn_2:29.2.3	Mahāpañño, bhante, āyasmā sāriputto.	29	
PA_sn_2:29.2.4	Puthupañño, bhante, āyasmā sāriputto.	29	
PA_sn_2:29.2.5	Hāsapañño, bhante, āyasmā sāriputto.	29	
PA_sn_2:29.2.6	Javanapañño, bhante, āyasmā sāriputto.	29	
PA_sn_2:29.2.7	Tikkhapañño, bhante, āyasmā sāriputto.	29	
PA_sn_2:29.2.8	Nibbedhikapañño, bhante, āyasmā sāriputto.	29	
PA_sn_2:29.2.9	Appiccho, bhante, āyasmā sāriputto.	29	
PA_sn_2:29.2.10	Santuṭṭho, bhante, āyasmā sāriputto.	29	
PA_sn_2:29.2.11	Pavivitto, bhante, āyasmā sāriputto.	29	
PA_sn_2:29.2.12	Asaṁsaṭṭho, bhante, āyasmā sāriputto.	29	
PA_sn_2:29.2.13	Āraddhavīriyo, bhante, āyasmā sāriputto.	29	
PA_sn_2:29.2.14	Vattā, bhante, āyasmā sāriputto.	29	
PA_sn_2:29.2.15	Vacanakkhamo, bhante, āyasmā sāriputto.	29	
PA_sn_2:29.2.16	Codako, bhante, āyasmā sāriputto.	29	
PA_sn_2:29.2.17	Pāpagarahī, bhante, āyasmā sāriputto.	29	
PA_sn_2:29.2.18	Kassa hi nāma, bhante, abālassa aduṭṭhassa amūḷhassa avipallatthacittassa āyasmā sāriputto na rucceyyā”ti?	29	
PA_sn_2:29.3.1	“Evametaṁ, ānanda, evametaṁ, ānanda.	29	
PA_sn_2:29.3.2	Kassa hi nāma, ānanda, abālassa aduṭṭhassa amūḷhassa avipallatthacittassa sāriputto na rucceyya?	29	
PA_sn_2:29.3.3	Paṇḍito, ānanda, sāriputto.	29	
PA_sn_2:29.3.4	Mahāpañño, ānanda, sāriputto.	29	
PA_sn_2:29.3.5	Puthupañño, ānanda, sāriputto.	29	
PA_sn_2:29.3.6	Hāsapañño, ānanda, sāriputto.	29	
PA_sn_2:29.3.7	Javanapañño, ānanda, sāriputto.	29	
PA_sn_2:29.3.8	Tikkhapañño, ānanda, sāriputto.	29	
PA_sn_2:29.3.9	Nibbedhikapañño, ānanda, sāriputto.	29	
PA_sn_2:29.3.10	Appiccho, ānanda, sāriputto.	29	
PA_sn_2:29.3.11	Santuṭṭho, ānanda, sāriputto.	29	
PA_sn_2:29.3.12	Pavivitto, ānanda, sāriputto.	29	
PA_sn_2:29.3.13	Asaṁsaṭṭho, ānanda, sāriputto.	29	
PA_sn_2:29.3.14	Āraddhavīriyo, ānanda, sāriputto.	29	
PA_sn_2:29.3.15	Vattā, ānanda, sāriputto.	29	
PA_sn_2:29.3.16	Vacanakkhamo, ānanda, sāriputto.	29	
PA_sn_2:29.3.17	Codako, ānanda, sāriputto.	29	
PA_sn_2:29.3.18	Pāpagarahī, ānanda, sāriputto.	29	
PA_sn_2:29.3.19	Kassa hi nāma, ānanda, abālassa aduṭṭhassa amūḷhassa avipallatthacittassa sāriputto na rucceyyā”ti?	29	
PA_sn_2:29.4.1_0	Atha kho susimo devaputto āyasmato sāriputtassa vaṇṇe bhaññamāne mahatiyā devaputtaparisāya	29	
PA_sn_2:29.4.1_1	parivuto yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ	29	
PA_sn_2:29.4.1_2	aṭṭhāsi. Ekamantaṁ ṭhito kho susimo devaputto bhagavantaṁ etadavoca:	29	
PA_sn_2:29.5.1	“Evametaṁ, bhagavā, evametaṁ, sugata.	29	
PA_sn_2:29.5.2	Kassa hi nāma, bhante, abālassa aduṭṭhassa amūḷhassa avipallatthacittassa āyasmā sāriputto na rucceyya?	29	
PA_sn_2:29.5.3	Paṇḍito, bhante, āyasmā sāriputto.	29	
PA_sn_2:29.5.4_0	Mahāpañño, bhante, puthupañño, bhante, hāsapañño, bhante, javanapañño, bhante, tikkhapañño,	29	
PA_sn_2:29.5.4_1	bhante, nibbedhikapañño, bhante, appiccho, bhante, santuṭṭho, bhante, pavivitto,	29	
PA_sn_2:29.5.4_2	bhante, asaṁsaṭṭho, bhante, āraddhavīriyo, bhante, vattā, bhante, vacanakkhamo, bhante,	29	
PA_sn_2:29.5.4_3	codako, bhante, pāpagarahī, bhante, āyasmā sāriputto.	29	
PA_sn_2:29.5.5	Kassa hi nāma, bhante, abālassa aduṭṭhassa amūḷhassa avipallatthacittassa āyasmā sāriputto na rucceyya?	29	
PA_sn_2:29.6.1	Ahampi hi, bhante, yaññadeva devaputtaparisaṁ upasaṅkamiṁ, etadeva bahulaṁ saddaṁ suṇāmi:	29	
PA_sn_2:29.6.2	‘paṇḍito āyasmā sāriputto;	29	
PA_sn_2:29.6.3_0	mahāpañño āyasmā, puthupañño āyasmā, hāsapañño āyasmā, javanapañño āyasmā, tikkhapañño	29	
PA_sn_2:29.6.3_1	āyasmā, nibbedhikapañño āyasmā, appiccho āyasmā, santuṭṭho āyasmā, pavivitto āyasmā,	29	
PA_sn_2:29.6.3_2	asaṁsaṭṭho āyasmā, āraddhavīriyo āyasmā, vattā āyasmā, vacanakkhamo āyasmā, codako	29	
PA_sn_2:29.6.3_3	āyasmā, pāpagarahī āyasmā sāriputto’ti.	29	
PA_sn_2:29.6.4	Kassa hi nāma, bhante, abālassa aduṭṭhassa amūḷhassa avipallatthacittassa āyasmā sāriputto na rucceyyā”ti?	29	
PA_sn_2:29.7.1	Atha kho susimassa devaputtassa devaputtaparisā āyasmato sāriputtassa vaṇṇe bhaññamāne attamanā pamuditā pītisomanassajātā uccāvacā vaṇṇanibhā upadaṁseti.	29	
PA_sn_2:29.8.1	Seyyathāpi nāma maṇi veḷuriyo subho jātimā aṭṭhaṁso suparikammakato paṇḍukambale nikkhitto bhāsate ca tapate ca virocati ca;	29	
PA_sn_2:29.8.2	evamevaṁ susimassa devaputtassa devaputtaparisā āyasmato sāriputtassa vaṇṇe bhaññamāne attamanā pamuditā pītisomanassajātā uccāvacā vaṇṇanibhā upadaṁseti.	29	
PA_sn_2:29.9.1	Seyyathāpi nāma nikkhaṁ jambonadaṁ dakkhakammāraputtaukkāmukhasukusalasampahaṭṭhaṁ paṇḍukambale nikkhittaṁ bhāsate ca tapate ca virocati ca;	29	
PA_sn_2:29.9.2	evamevaṁ susimassa devaputtassa devaputtaparisā āyasmato sāriputtassa vaṇṇe bhaññamāne attamanā pamuditā pītisomanassajātā uccāvacā vaṇṇanibhā upadaṁseti.	29	
PA_sn_2:29.10.1	Seyyathāpi nāma saradasamaye viddhe vigatavalāhake deve rattiyā paccūsasamayaṁ osadhitārakā bhāsate ca tapate ca virocati ca;	29	
PA_sn_2:29.10.2	evamevaṁ susimassa devaputtassa devaputtaparisā āyasmato sāriputtassa vaṇṇe bhaññamāne attamanā pamuditā pītisomanassajātā uccāvacā vaṇṇanibhā upadaṁseti.	29	
PA_sn_2:29.11.1	Seyyathāpi nāma saradasamaye viddhe vigatavalāhake deve ādicco nabhaṁ abbhussakkamāno sabbaṁ ākāsagataṁ tamagataṁ abhivihacca bhāsate ca tapate ca virocati ca;	29	
PA_sn_2:29.11.2	evamevaṁ susimassa devaputtassa devaputtaparisā āyasmato sāriputtassa vaṇṇe bhaññamāne attamanā pamuditā pītisomanassajātā uccāvacā vaṇṇanibhā upadaṁseti.	29	
PA_sn_2:29.12.1	Atha kho susimo devaputto āyasmantaṁ sāriputtaṁ ārabbha bhagavato santike imaṁ gāthaṁ abhāsi:	29	
PA_sn_2:29.13.1	“Paṇḍitoti samaññāto,	29	
PA_sn_2:29.13.2	sāriputto akodhano;	29	
PA_sn_2:29.13.3	Appiccho sorato danto,	29	
PA_sn_2:29.13.4	satthuvaṇṇābhato isī”ti.	29	
PA_sn_2:29.14.1	Atha kho bhagavā āyasmantaṁ sāriputtaṁ ārabbha susimaṁ devaputtaṁ gāthāya paccabhāsi:	29	
PA_sn_2:29.15.1	“Paṇḍitoti samaññāto,	29	
PA_sn_2:29.15.2	sāriputto akodhano;	29	
PA_sn_2:29.15.3	Appiccho sorato danto,	29	
PA_sn_2:29.15.4	kālaṁ kaṅkhati sudanto”ti.	29	
PA_sn_2:30.0.1	Saṁyutta Nikāya 2.30	30	
PA_sn_2:30.0.2	3. Nānātitthiyavagga	30	
PA_sn_2:30.0.3	Nānātitthiyasāvakasutta	30	
PA_sn_2:30.1.1	Evaṁ me sutaṁ—	30	
PA_sn_2:30.1.2	ekaṁ samayaṁ bhagavā rājagahe viharati veḷuvane kalandakanivāpe.	30	
PA_sn_2:30.1.3_0	Atha kho sambahulā nānātitthiyasāvakā devaputtā asamo ca sahali ca nīko ca ākoṭako	30	
PA_sn_2:30.1.3_1	ca vegabbhari ca māṇavagāmiyo ca abhikkantāya rattiyā abhikkantavaṇṇā kevalakappaṁ	30	
PA_sn_2:30.1.3_2	veḷuvanaṁ obhāsetvā yena bhagavā tenupasaṅkamiṁsu; upasaṅkamitvā bhagavantaṁ abhivādetvā ekamantaṁ aṭṭhaṁsu.	30	
PA_sn_2:30.1.4	Ekamantaṁ ṭhito kho asamo devaputto pūraṇaṁ kassapaṁ ārabbha bhagavato santike imaṁ gāthaṁ abhāsi:	30	
PA_sn_2:30.2.1	“Idha chinditamārite,	30	
PA_sn_2:30.2.2	Hatajānīsu kassapo;	30	
PA_sn_2:30.2.3	Na pāpaṁ samanupassati,	30	
PA_sn_2:30.2.4	Puññaṁ vā pana attano;	30	
PA_sn_2:30.2.5	Sa ve vissāsamācikkhi,	30	
PA_sn_2:30.2.6	Satthā arahati mānanan”ti.	30	
PA_sn_2:30.3.1	Atha kho sahali devaputto makkhaliṁ gosālaṁ ārabbha bhagavato santike imaṁ gāthaṁ abhāsi:	30	
PA_sn_2:30.4.1	“Tapojigucchāya susaṁvutatto,	30	
PA_sn_2:30.4.2	Vācaṁ pahāya kalahaṁ janena;	30	
PA_sn_2:30.4.3	Samosavajjā virato saccavādī,	30	
PA_sn_2:30.4.4	Na hi nūna tādisaṁ karoti pāpan”ti.	30	
PA_sn_2:30.5.1	Atha kho nīko devaputto nigaṇṭhaṁ nāṭaputtaṁ ārabbha bhagavato santike imaṁ gāthaṁ abhāsi:	30	
PA_sn_2:30.6.1	“Jegucchī nipako bhikkhu,	30	
PA_sn_2:30.6.2	Cātuyāmasusaṁvuto;	30	
PA_sn_2:30.6.3	Diṭṭhaṁ sutañca ācikkhaṁ,	30	
PA_sn_2:30.6.4	Na hi nūna kibbisī siyā”ti.	30	
PA_sn_2:30.7.1	Atha kho ākoṭako devaputto nānātitthiye ārabbha bhagavato santike imaṁ gāthaṁ abhāsi:	30	
PA_sn_2:30.8.1	“Pakudhako kātiyāno nigaṇṭho,	30	
PA_sn_2:30.8.2	Ye cāpime makkhalipūraṇāse;	30	
PA_sn_2:30.8.3	Gaṇassa satthāro sāmaññappattā,	30	
PA_sn_2:30.8.4	Na hi nūna te sappurisehi dūre”ti.	30	
PA_sn_2:30.9.1	Atha kho vegabbhari devaputto ākoṭakaṁ devaputtaṁ gāthāya paccabhāsi:	30	
PA_sn_2:30.10.1	“Sahācaritena chavo sigālo,	30	
PA_sn_2:30.10.2	Na kotthuko sīhasamo kadāci;	30	
PA_sn_2:30.10.3	Naggo musāvādī gaṇassa satthā,	30	
PA_sn_2:30.10.4	Saṅkassarācāro na sataṁ sarikkho”ti.	30	
PA_sn_2:30.11.1	Atha kho māro pāpimā begabbhariṁ devaputtaṁ anvāvisitvā bhagavato santike imaṁ gāthaṁ abhāsi:	30	
PA_sn_2:30.12.1	“Tapojigucchāya āyuttā,	30	
PA_sn_2:30.12.2	pālayaṁ pavivekiyaṁ;	30	
PA_sn_2:30.12.3	Rūpe ca ye niviṭṭhāse,	30	
PA_sn_2:30.12.4	devalokābhinandino;	30	
PA_sn_2:30.12.5	Te ve sammānusāsanti,	30	
PA_sn_2:30.12.6	paralokāya mātiyā”ti.	30	
PA_sn_2:30.13.1	Atha kho bhagavā “māro ayaṁ pāpimā” iti viditvā, māraṁ pāpimantaṁ gāthāya paccabhāsi:	30	
PA_sn_2:30.14.1	“Ye keci rūpā idha vā huraṁ vā,	30	
PA_sn_2:30.14.2	Ye cantalikkhasmiṁ pabhāsavaṇṇā;	30	
PA_sn_2:30.14.3	Sabbeva te te namucippasatthā,	30	
PA_sn_2:30.14.4	Āmisaṁva macchānaṁ vadhāya khittā”ti.	30	
PA_sn_2:30.15.1	Atha kho māṇavagāmiyo devaputto bhagavantaṁ ārabbha bhagavato santike imā gāthāyo abhāsi:	30	
PA_sn_2:30.16.1	“Vipulo rājagahīyānaṁ,	30	
PA_sn_2:30.16.2	giri seṭṭho pavuccati;	30	
PA_sn_2:30.16.3	Seto himavataṁ seṭṭho,	30	
PA_sn_2:30.16.4	ādicco aghagāminaṁ.	30	
PA_sn_2:30.17.1	Samuddo udadhinaṁ seṭṭho,	30	
PA_sn_2:30.17.2	nakkhattānaṁva candimā;	30	
PA_sn_2:30.17.3	Sadevakassa lokassa,	30	
PA_sn_2:30.17.4	buddho aggo pavuccatī”ti.	30	
PA_sn_2:30.17.5	Nānātitthiyavaggo tatiyo.	30	
PA_sn_2:30.18.0	Tassuddānaṁ	30	
PA_sn_2:30.18.1	Sivo khemo ca serī ca,	30	
PA_sn_2:30.18.2	Ghaṭī jantu ca rohito;	30	
PA_sn_2:30.18.3	Nando nandivisālo ca,	30	
PA_sn_2:30.18.4	Susimo nānātitthiyena te dasāti.	30	
PA_sn_2:30.18.5	Devaputtasaṁyuttaṁ samattaṁ.	30	
