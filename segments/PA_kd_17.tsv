segmentnr	original	folio	analyzed
PA_kd_17:0.1	Theravāda Vinayapiṭaka	0	
PA_kd_17:0.2	Cūḷavagga	0	
PA_kd_17:0.3	17. Saṅghabhedakakkhandhaka	0	
PA_kd_17:0.4	1. Chasakyapabbajjākathā	0	
PA_kd_17:1.1.1	Tena samayena buddho bhagavā anupiyāyaṁ viharati, anupiyaṁ nāma mallānaṁ nigamo.	1	
PA_kd_17:1.1.2	Tena kho pana samayena abhiññātā abhiññātā sakyakumārā bhagavantaṁ pabbajitaṁ anupabbajanti.	1	
PA_kd_17:1.1.3	Tena kho pana samayena mahānāmo ca sakko anuruddho ca sakko dvebhātikā honti.	1	
PA_kd_17:1.1.4	Anuruddho sakko sukhumālo hoti.	1	
PA_kd_17:1.1.5	Tassa tayo pāsādā honti—	1	
PA_kd_17:1.1.6	eko hemantiko, eko gimhiko, eko vassiko.	1	
PA_kd_17:1.1.7	So vassike pāsāde cattāro māse nippurisehi tūriyehi paricārayamāno na heṭṭhāpāsādaṁ orohati.	1	
PA_kd_17:1.1.8	Atha kho mahānāmassa sakkassa etadahosi—	1	
PA_kd_17:1.1.9	“etarahi kho abhiññātā abhiññātā sakyakumārā bhagavantaṁ pabbajitaṁ anupabbajanti.	1	
PA_kd_17:1.1.10	Amhākañca pana kulā natthi koci agārasmā anagāriyaṁ pabbajito.	1	
PA_kd_17:1.1.11	Yannūnāhaṁ vā pabbajeyyaṁ, anuruddho vā”ti.	1	
PA_kd_17:1.1.12	Atha kho mahānāmo sakko yena anuruddho sakko tenupasaṅkami, upasaṅkamitvā anuruddhaṁ sakkaṁ etadavoca—	1	
PA_kd_17:1.1.13	“etarahi, tāta anuruddha, abhiññātā abhiññātā sakyakumārā bhagavantaṁ pabbajitaṁ anupabbajanti.	1	
PA_kd_17:1.1.14	Amhākañca pana kulā natthi koci agārasmā anagāriyaṁ pabbajito.	1	
PA_kd_17:1.1.15	Tena hi tvaṁ vā pabbaja, ahaṁ vā pabbajissāmī”ti.	1	
PA_kd_17:1.1.16	“Ahaṁ kho sukhumālo, nāhaṁ sakkomi agārasmā anagāriyaṁ pabbajituṁ.	1	
PA_kd_17:1.1.17	Tvaṁ pabbajāhī”ti.	1	
PA_kd_17:1.2.1	“Ehi kho te, tāta anuruddha, gharāvāsatthaṁ anusāsissāmi.	1	
PA_kd_17:1.2.2	Paṭhamaṁ khettaṁ kasāpetabbaṁ.	1	
PA_kd_17:1.2.3	Kasāpetvā vapāpetabbaṁ.	1	
PA_kd_17:1.2.4	Vapāpetvā udakaṁ abhinetabbaṁ.	1	
PA_kd_17:1.2.5	Udakaṁ abhinetvā udakaṁ ninnetabbaṁ.	1	
PA_kd_17:1.2.6	Udakaṁ ninnetvā niddhāpetabbaṁ.	1	
PA_kd_17:1.2.7	Niddhāpetvā lavāpetabbaṁ.	1	
PA_kd_17:1.2.8	Lavāpetvā ubbāhāpetabbaṁ.	1	
PA_kd_17:1.2.9	Ubbāhāpetvā puñjaṁ kārāpetabbaṁ.	1	
PA_kd_17:1.2.10	Puñjaṁ kārāpetvā maddāpetabbaṁ.	1	
PA_kd_17:1.2.11	Maddāpetvā palālāni uddharāpetabbāni.	1	
PA_kd_17:1.2.12	Palālāni uddharāpetvā bhusikā uddharāpetabbā.	1	
PA_kd_17:1.2.13	Bhusikaṁ uddharāpetvā opunāpetabbaṁ.	1	
PA_kd_17:1.2.14	Opunāpetvā atiharāpetabbaṁ.	1	
PA_kd_17:1.2.15	Atiharāpetvā āyatimpi vassaṁ evameva kātabbaṁ, āyatimpi vassaṁ evameva kātabban”ti.	1	
PA_kd_17:1.2.16	“Na kammā khīyanti?	1	
PA_kd_17:1.2.17	Na kammānaṁ anto paññāyati?	1	
PA_kd_17:1.2.18	Kadā kammā khīyissanti?	1	
PA_kd_17:1.2.19	Kadā kammānaṁ anto paññāyissati?	1	
PA_kd_17:1.2.20	Kadā mayaṁ appossukkā pañcahi kāmaguṇehi samappitā samaṅgībhūtā paricāressāmā”ti?	1	
PA_kd_17:1.2.21	“Na hi, tāta anuruddha, kammā khīyanti.	1	
PA_kd_17:1.2.22	Na kammānaṁ anto paññāyati.	1	
PA_kd_17:1.2.23	Akhīṇeva kamme pitaro ca pitāmahā ca kālaṅkatā”ti.	1	
PA_kd_17:1.2.24	“Tena hi tvaññeva gharāvāsatthena upajānāhi.	1	
PA_kd_17:1.2.25	Ahaṁ agārasmā anagāriyaṁ pabbajissāmī”ti.	1	
PA_kd_17:1.2.26	Atha kho anuruddho sakko yena mātā tenupasaṅkami, upasaṅkamitvā mātaraṁ etadavoca—	1	
PA_kd_17:1.2.27	“icchāmahaṁ, amma, agārasmā anagāriyaṁ pabbajituṁ.	1	
PA_kd_17:1.2.28	Anujānāhi maṁ agārasmā anagāriyaṁ pabbajjāyā”ti.	1	
PA_kd_17:1.2.29	Evaṁ vutte, anuruddhassa sakkassa mātā anuruddhaṁ sakkaṁ etadavoca—	1	
PA_kd_17:1.2.30	“tumhe kho me, tāta anuruddha, dve puttā piyā manāpā appaṭikūlā.	1	
PA_kd_17:1.2.31	Maraṇenapi vo akāmakā vinā bhavissāmi.	1	
PA_kd_17:1.2.32	Kiṁ panāhaṁ tumhe jīvante anujānissāmi agārasmā anagāriyaṁ pabbajjāyā”ti?	1	
PA_kd_17:1.2.33	Dutiyampi kho …pe…	1	
PA_kd_17:1.2.34	tatiyampi kho anuruddho sakko mātaraṁ etadavoca—	1	
PA_kd_17:1.2.35	“icchāmahaṁ, amma, agārasmā anagāriyaṁ pabbajituṁ.	1	
PA_kd_17:1.2.36	Anujānāhi maṁ agārasmā anagāriyaṁ pabbajjāyā”ti.	1	
PA_kd_17:1.3.1	Tena kho pana samayena bhaddiyo sakyarājā sakyānaṁ rajjaṁ kāreti.	1	
PA_kd_17:1.3.2	So ca anuruddhassa sakkassa sahāyo hoti.	1	
PA_kd_17:1.3.3	Atha kho anuruddhassa sakkassa mātā—	1	
PA_kd_17:1.3.4	“ayaṁ kho bhaddiyo sakyarājā sakyānaṁ rajjaṁ kāreti;	1	
PA_kd_17:1.3.5	anuruddhassa sakkassa sahāyo;	1	
PA_kd_17:1.3.6	so na ussahati agārasmā anagāriyaṁ pabbajitun”ti—	1	
PA_kd_17:1.3.7	anuruddhaṁ sakkaṁ etadavoca—	1	
PA_kd_17:1.3.8	“sace, tāta anuruddha, bhaddiyo sakyarājā agārasmā anagāriyaṁ pabbajati, evaṁ tvampi pabbajāhī”ti.	1	
PA_kd_17:1.3.9	Atha kho anuruddho sakko yena bhaddiyo sakyarājā tenupasaṅkami, upasaṅkamitvā bhaddiyaṁ sakyarājānaṁ etadavoca—	1	
PA_kd_17:1.3.10	“mama kho, samma, pabbajjā tava paṭibaddhā”ti.	1	
PA_kd_17:1.3.11	“Sace te, samma, pabbajjā mama paṭibaddhā vā appaṭibaddhā vā sā hotu, ahaṁ tayā;	1	
PA_kd_17:1.3.12	yathā sukhaṁ pabbajāhī”ti.	1	
PA_kd_17:1.3.13	“Ehi, samma, ubho agārasmā anagāriyaṁ pabbajissāmā”ti.	1	
PA_kd_17:1.3.14	“Nāhaṁ, samma, sakkomi agārasmā anagāriyaṁ pabbajitunti.	1	
PA_kd_17:1.3.15	Yaṁ te sakkā aññaṁ mayā kātuṁ, kyāhaṁ karissāmi.	1	
PA_kd_17:1.3.16	Tvaṁ pabbajāhī”ti.	1	
PA_kd_17:1.3.17	“Mātā kho maṁ, samma, evamāha—	1	
PA_kd_17:1.3.18	‘sace, tāta anuruddha, bhaddiyo sakyarājā agārasmā anagāriyaṁ pabbajati, evaṁ tvampi pabbajāhī’”ti.	1	
PA_kd_17:1.3.19	“Bhāsitā kho pana te, samma, esā vācā.	1	
PA_kd_17:1.3.20	Sace te, samma, pabbajjā mama paṭibaddhā vā, appaṭibaddhā vā sā hotu, ahaṁ tayā;	1	
PA_kd_17:1.3.21	yathā sukhaṁ pabbajāhī”ti.	1	
PA_kd_17:1.3.22	“Ehi, samma, ubho agārasmā anagāriyaṁ pabbajissāmā”ti.	1	
PA_kd_17:1.3.23	Tena kho pana samayena manussā saccavādino honti, saccapaṭiññā.	1	
PA_kd_17:1.3.24	Atha kho bhaddiyo sakyarājā anuruddhaṁ sakkaṁ etadavoca—	1	
PA_kd_17:1.3.25	“āgamehi, samma, sattavassāni.	1	
PA_kd_17:1.3.26	Sattannaṁ vassānaṁ accayena ubho agārasmā anagāriyaṁ pabbajissāmā”ti.	1	
PA_kd_17:1.3.27	“Aticiraṁ, samma, sattavassāni.	1	
PA_kd_17:1.3.28	Nāhaṁ sakkomi sattavassāni āgametun”ti.	1	
PA_kd_17:1.3.29	“Āgamehi, samma, chavassāni …pe…	1	
PA_kd_17:1.3.30	pañcavassāni …	1	
PA_kd_17:1.3.31	cattāri vassāni …	1	
PA_kd_17:1.3.32	tīṇi vassāni …	1	
PA_kd_17:1.3.33	dve vassāni …	1	
PA_kd_17:1.3.34	ekaṁ vassaṁ.	1	
PA_kd_17:1.3.35	Ekassa vassassa accayena ubho agārasmā anagāriyaṁ pabbajissāmā”ti.	1	
PA_kd_17:1.3.36	“Aticiraṁ, samma, ekavassaṁ.	1	
PA_kd_17:1.3.37	Nāhaṁ sakkomi ekaṁ vassaṁ āgametun”ti.	1	
PA_kd_17:1.3.38	“Āgamehi, samma, sattamāse.	1	
PA_kd_17:1.3.39	Sattannaṁ māsānaṁ accayena ubhopi agārasmā anagāriyaṁ pabbajissāmā”ti.	1	
PA_kd_17:1.3.40	“Aticiraṁ, samma, sattamāsā.	1	
PA_kd_17:1.3.41	Nāhaṁ sakkomi sattamāse āgametun”ti.	1	
PA_kd_17:1.3.42	“Āgamehi, samma, cha māse …pe…	1	
PA_kd_17:1.3.43	pañca māse …	1	
PA_kd_17:1.3.44	cattāro māse …	1	
PA_kd_17:1.3.45	tayo māse …	1	
PA_kd_17:1.3.46	dve māse …	1	
PA_kd_17:1.3.47	ekaṁ māsaṁ …	1	
PA_kd_17:1.3.48	aḍḍhamāsaṁ.	1	
PA_kd_17:1.3.49	Aḍḍhamāsassa accayena ubhopi agārasmā anagāriyaṁ pabbajissāmā”ti.	1	
PA_kd_17:1.3.50	“Aticiraṁ, samma, aḍḍhamāso.	1	
PA_kd_17:1.3.51	Nāhaṁ sakkomi aḍḍhamāsaṁ āgametun”ti.	1	
PA_kd_17:1.3.52	“Āgamehi, samma, sattāhaṁ yāvāhaṁ putte ca bhātaro ca rajjaṁ niyyādemī”ti.	1	
PA_kd_17:1.3.53	“Na ciraṁ, samma, sattāho, āgamessāmī”ti.	1	
PA_kd_17:1.4.1_0	Atha kho bhaddiyo ca sakyarājā anuruddho ca ānando ca bhagu ca kimilo ca devadatto	1	
PA_kd_17:1.4.1_1	ca, upālikappakena sattamā, yathā pure caturaṅginiyā senāya uyyānabhūmiṁ niyyanti,	1	
PA_kd_17:1.4.1_2	evameva caturaṅginiyā senāya niyyiṁsu.	1	
PA_kd_17:1.4.2	Te dūraṁ gantvā senaṁ nivattāpetvā paravisayaṁ okkamitvā ābharaṇaṁ omuñcitvā uttarāsaṅgena bhaṇḍikaṁ bandhitvā upāliṁ kappakaṁ etadavocuṁ—	1	
PA_kd_17:1.4.3	“handa, bhaṇe upāli, nivattassu;	1	
PA_kd_17:1.4.4	alaṁ te ettakaṁ jīvikāyā”ti.	1	
PA_kd_17:1.4.5	Atha kho upālissa kappakassa nivattantassa etadahosi—	1	
PA_kd_17:1.4.6	“caṇḍā kho sākiyā;	1	
PA_kd_17:1.4.7	iminā kumārā nippātitāti ghātāpeyyumpi maṁ.	1	
PA_kd_17:1.4.8	Ime hi nāma sakyakumārā agārasmā anagāriyaṁ pabbajissanti.	1	
PA_kd_17:1.4.9	Kimaṅgaṁ panāhan”ti.	1	
PA_kd_17:1.4.10	Bhaṇḍikaṁ muñcitvā taṁ bhaṇḍaṁ rukkhe ālaggetvā “yo passati, dinnaṁyeva haratū”ti vatvā yena te sakyakumārā tenupasaṅkami.	1	
PA_kd_17:1.4.11	Addasāsuṁ kho te sakyakumārā upāliṁ kappakaṁ dūratova āgacchantaṁ.	1	
PA_kd_17:1.4.12	Disvāna upāliṁ kappakaṁ etadavocuṁ—	1	
PA_kd_17:1.4.13	“kissa, bhaṇe upāli, nivattesī”ti?	1	
PA_kd_17:1.4.14	“Idha me, ayyaputtā, nivattantassa etadahosi—	1	
PA_kd_17:1.4.15	‘caṇḍā kho sākiyā;	1	
PA_kd_17:1.4.16	iminā kumārā nippātitāti ghātāpeyyumpi maṁ.	1	
PA_kd_17:1.4.17	Ime hi nāma sakyakumārā agārasmā anagāriyaṁ pabbajissanti.	1	
PA_kd_17:1.4.18	Kimaṅgaṁ panāhan’ti.	1	
PA_kd_17:1.4.19	So kho ahaṁ, ayyaputtā, bhaṇḍikaṁ muñcitvā taṁ bhaṇḍaṁ rukkhe ālaggetvā ‘yo passati, dinnaññeva haratū’ti vatvā tatomhi paṭinivatto”ti.	1	
PA_kd_17:1.4.20	“Suṭṭhu, bhaṇe upāli, akāsi yampi na nivatto.	1	
PA_kd_17:1.4.21	Caṇḍā kho sākiyā;	1	
PA_kd_17:1.4.22	iminā kumārā nippātitāti ghātāpeyyumpi tan”ti.	1	
PA_kd_17:1.4.23	Atha kho sakyakumārā upāliṁ kappakaṁ ādāya yena bhagavā tenupasaṅkamiṁsu, upasaṅkamitvā bhagavantaṁ abhivādetvā ekamantaṁ nisīdiṁsu.	1	
PA_kd_17:1.4.24	Ekamantaṁ nisinnā kho te sakyakumārā bhagavantaṁ etadavocuṁ—	1	
PA_kd_17:1.4.25	“mayaṁ, bhante, sākiyā nāma mānassino.	1	
PA_kd_17:1.4.26	Ayaṁ, bhante, upāli kappako amhākaṁ dīgharattaṁ paricārako.	1	
PA_kd_17:1.4.27	Imaṁ bhagavā paṭhamaṁ pabbājetu.	1	
PA_kd_17:1.4.28	Imassa mayaṁ abhivādanapaccuṭṭhānaañjalikammasāmīcikammaṁ karissāma.	1	
PA_kd_17:1.4.29	Evaṁ amhākaṁ sākiyānaṁ sākiyamāno nimmānāyissatī”ti.	1	
PA_kd_17:1.4.30	Atha kho bhagavā upāliṁ kappakaṁ paṭhamaṁ pabbājesi, pacchā te sakyakumāre.	1	
PA_kd_17:1.4.31	Atha kho āyasmā bhaddiyo teneva antaravassena tisso vijjā sacchākāsi.	1	
PA_kd_17:1.4.32	Āyasmā anuruddho dibbacakkhuṁ uppādesi.	1	
PA_kd_17:1.4.33	Āyasmā ānando sotāpattiphalaṁ sacchākāsi.	1	
PA_kd_17:1.4.34	Devadatto pothujjanikaṁ iddhiṁ abhinipphādesi.	1	
PA_kd_17:1.5.1	Tena kho pana samayena āyasmā bhaddiyo araññagatopi rukkhamūlagatopi suññāgāragatopi abhikkhaṇaṁ udānaṁ udānesi—	1	
PA_kd_17:1.5.2	“aho sukhaṁ, aho sukhan”ti.	1	
PA_kd_17:1.5.3	Atha kho sambahulā bhikkhū yena bhagavā tenupasaṅkamiṁsu, upasaṅkamitvā bhagavantaṁ abhivādetvā ekamantaṁ nisīdiṁsu.	1	
PA_kd_17:1.5.4	Ekamantaṁ nisinnā kho te bhikkhū bhagavantaṁ etadavocuṁ—	1	
PA_kd_17:1.5.5	“āyasmā, bhante, bhaddiyo araññagatopi rukkhamūlagatopi suññāgāragatopi abhikkhaṇaṁ udānaṁ udānesi—	1	
PA_kd_17:1.5.6	‘aho sukhaṁ, aho sukhan’ti.	1	
PA_kd_17:1.5.7	Nissaṁsayaṁ kho, bhante, āyasmā bhaddiyo anabhiratova brahmacariyaṁ carati.	1	
PA_kd_17:1.5.8	Taṁyeva vā purimaṁ rajjasukhaṁ samanussaranto araññagatopi rukkhamūlagatopi suññāgāragatopi abhikkhaṇaṁ udānaṁ udānesi—	1	
PA_kd_17:1.5.9	‘aho sukhaṁ, aho sukhan’”ti.	1	
PA_kd_17:1.5.10	Atha kho bhagavā aññataraṁ bhikkhuṁ āmantesi—	1	
PA_kd_17:1.5.11	“ehi tvaṁ, bhikkhu, mama vacanena bhaddiyaṁ bhikkhuṁ āmantehi—	1	
PA_kd_17:1.5.12	‘satthā taṁ, āvuso bhaddiya, āmantetī’”ti.	1	
PA_kd_17:1.5.13	“Evaṁ, bhante”ti kho so bhikkhu bhagavato paṭissutvā yenāyasmā bhaddiyo tenupasaṅkami, upasaṅkamitvā āyasmantaṁ bhaddiyaṁ etadavoca—	1	
PA_kd_17:1.5.14	“satthā taṁ, āvuso bhaddiya, āmantetī”ti.	1	
PA_kd_17:1.6.1	“Evamāvuso”ti kho āyasmā bhaddiyo tassa bhikkhuno paṭissutvā yena bhagavā tenupasaṅkami, upasaṅkamitvā bhagavantaṁ abhivādetvā ekamantaṁ nisīdi.	1	
PA_kd_17:1.6.2	Ekamantaṁ nisinnaṁ kho āyasmantaṁ bhaddiyaṁ bhagavā etadavoca—	1	
PA_kd_17:1.6.3	“saccaṁ kira tvaṁ, bhaddiya, araññagatopi rukkhamūlagatopi suññāgāragatopi abhikkhaṇaṁ udānaṁ udānesi—	1	
PA_kd_17:1.6.4	‘aho sukhaṁ, aho sukhan’”ti?	1	
PA_kd_17:1.6.5	“Evaṁ, bhante”ti.	1	
PA_kd_17:1.6.6	“Kiṁ pana tvaṁ, bhaddiya, atthavasaṁ sampassamāno araññagatopi rukkhamūlagatopi suññāgāragatopi abhikkhaṇaṁ udānaṁ udānesi—	1	
PA_kd_17:1.6.7	‘aho sukhaṁ, aho sukhan’”ti?	1	
PA_kd_17:1.6.8_0	“Pubbe me, bhante, rañño satopi antopi antepure rakkhā susaṁvihitā hoti, bahipi antepure	1	
PA_kd_17:1.6.8_1	rakkhā susaṁvihitā hoti, antopi nagare rakkhā susaṁvihitā hoti, bahipi nagare rakkhā	1	
PA_kd_17:1.6.8_2	susaṁvihitā hoti, antopi janapade rakkhā susaṁvihitā hoti, bahipi janapade rakkhā susaṁvihitā hoti.	1	
PA_kd_17:1.6.9	So kho ahaṁ, bhante, evaṁ rakkhitopi gopitopi santo bhīto ubbiggo ussaṅkī utrasto viharāmi.	1	
PA_kd_17:1.6.10_0	Etarahi kho pana ahaṁ eko, bhante, araññagatopi rukkhamūlagatopi suññāgāragatopi	1	
PA_kd_17:1.6.10_1	abhīto anubbiggo anussaṅkī anutrasto appossukko pannalomo paradattavutto migabhūtena cetasā viharāmīti.	1	
PA_kd_17:1.6.11	Imaṁ kho ahaṁ, bhante, atthavasaṁ sampassamāno araññagatopi rukkhamūlagatopi suññāgāragatopi abhikkhaṇaṁ udānaṁ udānemi—	1	
PA_kd_17:1.6.12	‘aho sukhaṁ, aho sukhan’”ti.	1	
PA_kd_17:1.6.13	Atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi—	1	
PA_kd_17:1.6.14	“Yassantarato na santi kopā,	1	
PA_kd_17:1.6.15	Iti bhavābhavatañca vītivatto;	1	
PA_kd_17:1.6.16	Taṁ vigatabhayaṁ sukhiṁ asokaṁ,	1	
PA_kd_17:1.6.17	Devā nānubhavanti dassanāyā”ti.	1	
PA_kd_17:2.1.0	2. Devadattavatthu	2	
PA_kd_17:2.1.1	Atha kho bhagavā anupiyāyaṁ yathābhirantaṁ viharitvā yena kosambī tena cārikaṁ pakkāmi.	2	
PA_kd_17:2.1.2	Anupubbena cārikaṁ caramāno yena kosambī tadavasari.	2	
PA_kd_17:2.1.3	Tatra sudaṁ bhagavā kosambiyaṁ viharati ghositārāme.	2	
PA_kd_17:2.1.4	Atha kho devadattassa rahogatassa paṭisallīnassa evaṁ cetaso parivitakko udapādi—	2	
PA_kd_17:2.1.5	“kaṁ nu kho ahaṁ pasādeyyaṁ, yasmiṁ me pasanne bahulābhasakkāro uppajjeyyā”ti?	2	
PA_kd_17:2.1.6	Atha kho devadattassa etadahosi—	2	
PA_kd_17:2.1.7	“ayaṁ kho ajātasattu kumāro taruṇo ceva āyatiṁ bhaddo ca.	2	
PA_kd_17:2.1.8	Yannūnāhaṁ ajātasattuṁ kumāraṁ pasādeyyaṁ.	2	
PA_kd_17:2.1.9	Tasmiṁ me pasanne bahulābhasakkāro uppajjissatī”ti.	2	
PA_kd_17:2.1.10	Atha kho devadatto senāsanaṁ saṁsāmetvā pattacīvaramādāya yena rājagahaṁ tena pakkāmi.	2	
PA_kd_17:2.1.11	Anupubbena yena rājagahaṁ tadavasari.	2	
PA_kd_17:2.1.12	Atha kho devadatto sakavaṇṇaṁ paṭisaṁharitvā kumārakavaṇṇaṁ abhinimminitvā ahimekhalikāya ajātasattussa kumārassa ucchaṅge pāturahosi.	2	
PA_kd_17:2.1.13	Atha kho ajātasattu kumāro bhīto ahosi, ubbiggo ussaṅkī utrasto.	2	
PA_kd_17:2.1.14	Atha kho devadatto ajātasattuṁ kumāraṁ etadavoca—	2	
PA_kd_17:2.1.15	“bhāyasi maṁ tvaṁ, kumārā”ti?	2	
PA_kd_17:2.1.16	“Āma bhāyāmi.	2	
PA_kd_17:2.1.17	Kosi tvan”ti?	2	
PA_kd_17:2.1.18	“Ahaṁ devadatto”ti.	2	
PA_kd_17:2.1.19	“Sace kho tvaṁ, bhante, ayyo devadatto, iṅgha sakeneva vaṇṇena pātubhavassū”ti.	2	
PA_kd_17:2.1.20	Atha kho devadatto kumārakavaṇṇaṁ paṭisaṁharitvā saṅghāṭipattacīvaradharo ajātasattussa kumārassa purato aṭṭhāsi.	2	
PA_kd_17:2.1.21_0	Atha kho ajātasattu kumāro devadattassa iminā iddhipāṭihāriyena abhippasanno pañcahi	2	
PA_kd_17:2.1.21_1	rathasatehi sāyaṁ pātaṁ upaṭṭhānaṁ gacchati, pañca ca thālipākasatāni bhattābhihāro abhiharīyati.	2	
PA_kd_17:2.1.22	Atha kho devadattassa lābhasakkārasilokena abhibhūtassa pariyādinnacittassa evarūpaṁ icchāgataṁ uppajji—	2	
PA_kd_17:2.1.23	“ahaṁ bhikkhusaṅghaṁ pariharissāmī”ti.	2	
PA_kd_17:2.1.24	Saha cittuppādāva devadatto tassā iddhiyā parihāyi.	2	
PA_kd_17:2.2.1	Tena kho pana samayena kakudho nāma koḷiyaputto, āyasmato mahāmoggallānassa upaṭṭhāko, adhunā kālaṅkato aññataraṁ manomayaṁ kāyaṁ upapanno.	2	
PA_kd_17:2.2.2	Tassa evarūpo attabhāvappaṭilābho hoti—	2	
PA_kd_17:2.2.3	seyyathāpi nāma dve vā tīṇi vā māgadhakāni gāmakkhettāni.	2	
PA_kd_17:2.2.4	So tena attabhāvappaṭilābhena neva attānaṁ na paraṁ byābādheti.	2	
PA_kd_17:2.2.5	Atha kho kakudho devaputto yenāyasmā mahāmoggallāno tenupasaṅkami, upasaṅkamitvā āyasmantaṁ mahāmoggallānaṁ abhivādetvā ekamantaṁ aṭṭhāsi.	2	
PA_kd_17:2.2.6	Ekamantaṁ ṭhito kho kakudho devaputto āyasmantaṁ mahāmoggallānaṁ etadavoca—	2	
PA_kd_17:2.2.7	“devadattassa, bhante, lābhasakkārasilokena abhibhūtassa pariyādinnacittassa evarūpaṁ icchāgataṁ uppajji—	2	
PA_kd_17:2.2.8	‘ahaṁ bhikkhusaṅghaṁ pariharissāmī’ti.	2	
PA_kd_17:2.2.9	Saha cittuppādāva, bhante, devadatto tassā iddhiyā parihīno”ti.	2	
PA_kd_17:2.2.10	Idamavoca kakudho devaputto.	2	
PA_kd_17:2.2.11	Idaṁ vatvā āyasmantaṁ mahāmoggallānaṁ abhivādetvā padakkhiṇaṁ katvā tattheva antaradhāyi.	2	
PA_kd_17:2.2.12	Atha kho āyasmā mahāmoggallāno yena bhagavā tenupasaṅkami, upasaṅkamitvā bhagavantaṁ abhivādetvā ekamantaṁ nisīdi.	2	
PA_kd_17:2.2.13	Ekamantaṁ nisinno kho āyasmā mahāmoggallāno bhagavantaṁ etadavoca—	2	
PA_kd_17:2.2.14	“kakudho nāma, bhante, koḷiyaputto mama upaṭṭhāko adhunā kālaṅkato aññataraṁ manomayaṁ kāyaṁ upapanno.	2	
PA_kd_17:2.2.15	Tassa evarūpo attabhāvappaṭilābho—	2	
PA_kd_17:2.2.16	seyyathāpi nāma dve vā tīṇi vā māgadhakāni gāmakkhettāni.	2	
PA_kd_17:2.2.17	So tena attabhāvappaṭilābhena neva attānaṁ na paraṁ byābādheti.	2	
PA_kd_17:2.2.18	Atha kho, bhante, kakudho devaputto yenāhaṁ tenupasaṅkami, upasaṅkamitvā maṁ abhivādetvā ekamantaṁ aṭṭhāsi.	2	
PA_kd_17:2.2.19	Ekamantaṁ ṭhito kho, bhante, kakudho devaputto maṁ etadavoca—	2	
PA_kd_17:2.2.20	‘devadattassa, bhante, lābhasakkārasilokena abhibhūtassa pariyādinnacittassa evarūpaṁ icchāgataṁ uppajji—	2	
PA_kd_17:2.2.21	ahaṁ bhikkhusaṅghaṁ pariharissāmīti.	2	
PA_kd_17:2.2.22	Saha cittuppādāva, bhante, devadatto tassā iddhiyā parihīno’ti.	2	
PA_kd_17:2.2.23	Idamavoca, bhante, kakudho devaputto.	2	
PA_kd_17:2.2.24	Idaṁ vatvā maṁ abhivādetvā padakkhiṇaṁ katvā tattheva antaradhāyī”ti.	2	
PA_kd_17:2.2.25	“Kiṁ pana te, moggallāna, kakudho devaputto cetasā ceto paricca vidito?	2	
PA_kd_17:2.2.26	Yaṁ kiñci kakudho devaputto bhāsati sabbaṁ taṁ tatheva hoti, no aññathā”ti?	2	
PA_kd_17:2.2.27	“Cetasā ceto paricca vidito ca me, bhante, kakudho devaputto.	2	
PA_kd_17:2.2.28	Yaṁ kiñci kakudho devaputto bhāsati sabbaṁ taṁ tatheva hoti, no aññathā”ti.	2	
PA_kd_17:2.2.29	“Rakkhassetaṁ, moggallāna, vācaṁ.	2	
PA_kd_17:2.2.30	Rakkhassetaṁ, moggallāna, vācaṁ.	2	
PA_kd_17:2.2.31	Idāni so moghapuriso attanāva attānaṁ pātukarissati.	2	
PA_kd_17:2.3.0	3. Pañcasatthukathā	2	
PA_kd_17:2.3.1	Pañcime, moggallāna, satthāro santo saṁvijjamānā lokasmiṁ.	2	
PA_kd_17:2.3.2	Katame pañca?	2	
PA_kd_17:2.3.3	Idha, moggallāna, ekacco satthā aparisuddhasīlo samāno ‘parisuddhasīlomhī’ti paṭijānāti ‘parisuddhaṁ me sīlaṁ pariyodātaṁ asaṅkiliṭṭhan’ti ca.	2	
PA_kd_17:2.3.4	Tamenaṁ sāvakā evaṁ jānanti—	2	
PA_kd_17:2.3.5	‘ayaṁ kho bhavaṁ satthā aparisuddhasīlo samāno “parisuddhasīlomhī”ti paṭijānāti “parisuddhaṁ me sīlaṁ pariyodātaṁ asaṅkiliṭṭhan”ti ca.	2	
PA_kd_17:2.3.6	Mayañceva kho pana gihīnaṁ āroceyyāma, nāssassa manāpaṁ.	2	
PA_kd_17:2.3.7	Yaṁ kho panassa amanāpaṁ, kathaṁ naṁ mayaṁ tena samudācareyyāma?	2	
PA_kd_17:2.3.8	Sammannati kho pana cīvarapiṇḍapātasenāsanagilānappaccayabhesajjaparikkhārena—	2	
PA_kd_17:2.3.9	yaṁ tumo karissati, tumova tena paññāyissatī’ti.	2	
PA_kd_17:2.3.10	Evarūpaṁ kho, moggallāna, satthāraṁ sāvakā sīlato rakkhanti;	2	
PA_kd_17:2.3.11	evarūpo ca pana satthā sāvakehi sīlato rakkhaṁ paccāsīsati.	2	
PA_kd_17:2.4.1	Puna caparaṁ, moggallāna, idhekacco satthā aparisuddhājīvo samāno ‘parisuddhājīvomhī’ti paṭijānāti ‘parisuddho me ājīvo pariyodāto asaṅkiliṭṭho’ti ca.	2	
PA_kd_17:2.4.2	Tamenaṁ sāvakā evaṁ jānanti—	2	
PA_kd_17:2.4.3	‘ayaṁ kho bhavaṁ satthā aparisuddhājīvo samāno “parisuddhājīvomhī”ti paṭijānāti “parisuddho me ājīvo pariyodāto asaṅkiliṭṭho”ti ca.	2	
PA_kd_17:2.4.4	Mayañceva kho pana gihīnaṁ āroceyyāma, nāssassa manāpaṁ.	2	
PA_kd_17:2.4.5	Yaṁ kho panassa amanāpaṁ, kathaṁ naṁ mayaṁ tena samudācareyyāma?	2	
PA_kd_17:2.4.6	Sammannati kho pana cīvarapiṇḍapātasenāsanagilānappaccayabhesajjaparikkhārena—	2	
PA_kd_17:2.4.7	yaṁ tumo karissati, tumova tena paññāyissatī’ti.	2	
PA_kd_17:2.4.8	Evarūpaṁ kho, moggallāna, satthāraṁ sāvakā ājīvato rakkhanti;	2	
PA_kd_17:2.4.9	evarūpo ca pana satthā sāvakehi ājīvato rakkhaṁ paccāsīsati.	2	
PA_kd_17:2.4.10	Puna caparaṁ, moggallāna, idhekacco satthā aparisuddhadhammadesano samāno ‘parisuddhadhammadesanomhī’ti paṭijānāti ‘parisuddhā me dhammadesanā pariyodātā asaṅkiliṭṭhā’ti ca.	2	
PA_kd_17:2.4.11	Tamenaṁ sāvakā evaṁ jānanti—	2	
PA_kd_17:2.4.12	‘ayaṁ kho bhavaṁ satthā aparisuddhadhammadesano samāno “parisuddhadhammadesanomhī”ti paṭijānāti “parisuddhā me dhammadesanā pariyodātā asaṅkiliṭṭhā”ti ca.	2	
PA_kd_17:2.4.13	Mayañceva kho pana gihīnaṁ āroceyyāma, nāssassa manāpaṁ.	2	
PA_kd_17:2.4.14	Yaṁ kho panassa amanāpaṁ, kathaṁ naṁ mayaṁ tena samudācareyyāma?	2	
PA_kd_17:2.4.15	Sammannati kho pana cīvarapiṇḍapātasenāsanagilānappaccayabhesajjaparikkhārena—	2	
PA_kd_17:2.4.16	yaṁ tumo karissati, tumova tena paññāyissatī’ti.	2	
PA_kd_17:2.4.17	Evarūpaṁ kho, moggallāna, satthāraṁ sāvakā dhammadesanato rakkhanti;	2	
PA_kd_17:2.4.18	evarūpo ca pana satthā sāvakehi dhammadesanato rakkhaṁ paccāsīsati.	2	
PA_kd_17:2.4.19	Puna caparaṁ, moggallāna, idhekacco satthā aparisuddhaveyyākaraṇo samāno ‘parisuddhaveyyākaraṇomhī’ti paṭijānāti ‘parisuddhaṁ me veyyākaraṇaṁ pariyodātaṁ asaṅkiliṭṭhan’ti ca.	2	
PA_kd_17:2.4.20	Tamenaṁ sāvakā evaṁ jānanti—	2	
PA_kd_17:2.4.21	‘ayaṁ kho bhavaṁ satthā aparisuddhaveyyākaraṇo samāno “parisuddhaveyyākaraṇomhī”ti paṭijānāti “parisuddhaṁ me veyyākaraṇaṁ pariyodātaṁ asaṅkiliṭṭhan”ti ca.	2	
PA_kd_17:2.4.22	Mayañceva kho pana gihīnaṁ āroceyyāma, nāssassa manāpaṁ.	2	
PA_kd_17:2.4.23	Yaṁ kho panassa amanāpaṁ, kathaṁ naṁ mayaṁ tena samudācareyyāma?	2	
PA_kd_17:2.4.24	Sammannati kho pana cīvarapiṇḍapātasenāsanagilānappaccayabhesajjaparikkhārena—	2	
PA_kd_17:2.4.25	yaṁ tumo karissati, tumova tena paññāyissatī’ti.	2	
PA_kd_17:2.4.26	Evarūpaṁ kho, moggallāna, satthāraṁ sāvakā veyyākaraṇato rakkhanti;	2	
PA_kd_17:2.4.27	evarūpo ca pana satthā sāvakehi veyyākaraṇato rakkhaṁ paccāsīsati.	2	
PA_kd_17:2.4.28	Puna caparaṁ, moggallāna, idhekacco satthā aparisuddhañāṇadassano samāno ‘parisuddhañāṇadassanomhī’ti paṭijānāti ‘parisuddhaṁ me ñāṇadassanaṁ pariyodātaṁ asaṅkiliṭṭhan’ti ca.	2	
PA_kd_17:2.4.29	Tamenaṁ sāvakā evaṁ jānanti—	2	
PA_kd_17:2.4.30	‘ayaṁ kho bhavaṁ satthā aparisuddhañāṇadassano samāno “parisuddhañāṇadassanomhī”ti paṭijānāti “parisuddhaṁ me ñāṇadassanaṁ pariyodātaṁ asaṅkiliṭṭhan”ti ca.	2	
PA_kd_17:2.4.31	Mayañceva kho pana gihīnaṁ āroceyyāma, nāssassa manāpaṁ.	2	
PA_kd_17:2.4.32	Yaṁ kho panassa amanāpaṁ, kathaṁ naṁ mayaṁ tena samudācareyyāma?	2	
PA_kd_17:2.4.33	Sammannati kho pana cīvarapiṇḍapātasenāsanagilānappaccayabhesajjaparikkhārena—	2	
PA_kd_17:2.4.34	yaṁ tumo karissati, tumova tena paññāyissatī’ti.	2	
PA_kd_17:2.4.35	Evarūpaṁ kho, moggallāna, satthāraṁ sāvakā ñāṇadassanato rakkhanti;	2	
PA_kd_17:2.4.36	evarūpo ca pana satthā sāvakehi ñāṇadassanato rakkhaṁ paccāsīsatīti.	2	
PA_kd_17:2.4.37	Ime kho, moggallāna, pañca satthāro santo saṁvijjamānā lokasmiṁ.	2	
PA_kd_17:2.4.38	Ahaṁ kho pana, moggallāna, parisuddhasīlo samāno ‘parisuddhasīlomhī’ti paṭijānāmi ‘parisuddhaṁ me sīlaṁ pariyodātaṁ asaṅkiliṭṭhan’ti ca.	2	
PA_kd_17:2.4.39	Na ca maṁ sāvakā sīlato rakkhanti;	2	
PA_kd_17:2.4.40	na cāhaṁ sāvakehi sīlato rakkhaṁ paccāsīsāmi.	2	
PA_kd_17:2.4.41	Parisuddhājīvo samāno …pe…	2	
PA_kd_17:2.4.42	parisuddhadhammadesano samāno …pe…	2	
PA_kd_17:2.4.43	parisuddhaveyyākaraṇo samāno …pe…	2	
PA_kd_17:2.4.44	parisuddhañāṇadassano samāno ‘parisuddhañāṇadassanomhī’ti paṭijānāmi ‘parisuddhaṁ me ñāṇadassanaṁ pariyodātaṁ asaṅkiliṭṭhan’ti ca.	2	
PA_kd_17:2.4.45	Na ca maṁ sāvakā ñāṇadassanato rakkhanti;	2	
PA_kd_17:2.4.46	na cāhaṁ sāvakehi ñāṇadassanato rakkhaṁ paccāsīsāmī”ti.	2	
PA_kd_17:2.5.1	Atha kho bhagavā kosambiyaṁ yathābhirantaṁ viharitvā yena rājagahaṁ tena cārikaṁ pakkāmi.	2	
PA_kd_17:2.5.2	Anupubbena cārikaṁ caramāno yena rājagahaṁ tadavasari.	2	
PA_kd_17:2.5.3	Tatra sudaṁ bhagavā rājagahe viharati veḷuvane kalandakanivāpe.	2	
PA_kd_17:2.5.4	Atha kho sambahulā bhikkhū yena bhagavā tenupasaṅkamiṁsu, upasaṅkamitvā bhagavantaṁ abhivādetvā ekamantaṁ nisīdiṁsu.	2	
PA_kd_17:2.5.5	Ekamantaṁ nisinnā kho te bhikkhū bhagavantaṁ etadavocuṁ—	2	
PA_kd_17:2.5.6	“devadattassa, bhante, ajātasattu kumāro pañcahi rathasatehi sāyaṁ pātaṁ upaṭṭhānaṁ gacchati;	2	
PA_kd_17:2.5.7	pañca ca thālipākasatāni bhattābhihāro abhiharīyatī”ti.	2	
PA_kd_17:2.5.8	“Mā, bhikkhave, devadattassa lābhasakkārasilokaṁ pihayittha.	2	
PA_kd_17:2.5.9_0	Yāvakīvañca, bhikkhave, devadattassa ajātasattu kumāro pañcahi rathasatehi sāyaṁ	2	
PA_kd_17:2.5.9_1	pātaṁ upaṭṭhānaṁ gamissati, pañca ca thālipākasatāni bhattābhihāro abhiharīyissati,	2	
PA_kd_17:2.5.9_2	hāniyeva, bhikkhave, devadattassa pāṭikaṅkhā kusalesu dhammesu, no vuḍḍhi.	2	
PA_kd_17:2.5.10	Seyyathāpi, bhikkhave, caṇḍassa kukkurassa nāsāya pittaṁ bhindeyyuṁ, evañhi so, bhikkhave, kukkuro bhiyyoso mattāya caṇḍataro assa;	2	
PA_kd_17:2.5.11_0	evameva kho, bhikkhave, yāvakīvañca devadattassa ajātasattu kumāro pañcahi rathasatehi	2	
PA_kd_17:2.5.11_1	sāyaṁ pātaṁ upaṭṭhānaṁ gamissati, pañca ca thālipākasatāni bhattābhihāro abhiharīyissati,	2	
PA_kd_17:2.5.11_2	hāniyeva, bhikkhave, devadattassa pāṭikaṅkhā kusalesu dhammesu, no vuḍḍhi.	2	
PA_kd_17:2.5.12	Attavadhāya, bhikkhave, devadattassa lābhasakkārasiloko udapādi, parābhavāya devadattassa lābhasakkārasiloko udapādi.	2	
PA_kd_17:2.5.13	Seyyathāpi, bhikkhave, kadalī attavadhāya phalaṁ deti, parābhavāya phalaṁ deti;	2	
PA_kd_17:2.5.14	evameva kho, bhikkhave, attavadhāya devadattassa lābhasakkārasiloko udapādi, parābhavāya devadattassa lābhasakkārasiloko udapādi.	2	
PA_kd_17:2.5.15	Seyyathāpi, bhikkhave, veḷu attavadhāya phalaṁ deti, parābhavāya phalaṁ deti;	2	
PA_kd_17:2.5.16	evameva kho, bhikkhave, attavadhāya devadattassa lābhasakkārasiloko udapādi, parābhavāya devadattassa lābhasakkārasiloko udapādi.	2	
PA_kd_17:2.5.17	Seyyathāpi, bhikkhave, naḷo attavadhāya phalaṁ deti, parābhavāya phalaṁ deti;	2	
PA_kd_17:2.5.18	evameva kho, bhikkhave, attavadhāya devadattassa lābhasakkārasiloko udapādi, parābhavāya devadattassa lābhasakkārasiloko udapādi.	2	
PA_kd_17:2.5.19	Seyyathāpi, bhikkhave, assatarī attavadhāya gabbhaṁ gaṇhāti, parābhavāya gabbhaṁ gaṇhāti;	2	
PA_kd_17:2.5.20	evameva kho, bhikkhave, attavadhāya devadattassa lābhasakkārasiloko udapādi, parābhavāya devadattassa lābhasakkārasiloko udapādīti.	2	
PA_kd_17:2.5.21	Phalaṁ ve kadaliṁ hanti,	2	
PA_kd_17:2.5.22	phalaṁ veḷuṁ phalaṁ naḷaṁ;	2	
PA_kd_17:2.5.23	Sakkāro kāpurisaṁ hanti,	2	
PA_kd_17:2.5.24	gabbho assatariṁ yathā”ti.	2	
PA_kd_17:2.5.25	Paṭhamabhāṇavāro niṭṭhito.	2	
PA_kd_17:3.1.0	1. Pakāsanīyakamma	3	
PA_kd_17:3.1.1	Tena kho pana samayena bhagavā mahatiyā parisāya parivuto dhammaṁ desento nisinno hoti sarājikāya parisāya.	3	
PA_kd_17:3.1.2	Atha kho devadatto uṭṭhāyāsanā ekaṁsaṁ uttarāsaṅgaṁ karitvā yena bhagavā tenañjaliṁ paṇāmetvā bhagavantaṁ etadavoca—	3	
PA_kd_17:3.1.3	“jiṇṇo dāni, bhante, bhagavā vuḍḍho mahallako addhagato vayoanuppatto.	3	
PA_kd_17:3.1.4	Appossukko dāni, bhante, bhagavā diṭṭhadhammasukhavihāraṁ anuyutto viharatu, mamaṁ bhikkhusaṅghaṁ nissajjatu.	3	
PA_kd_17:3.1.5	Ahaṁ bhikkhusaṅghaṁ pariharissāmī”ti.	3	
PA_kd_17:3.1.6	“Alaṁ, devadatta, mā te rucci bhikkhusaṅghaṁ pariharitun”ti.	3	
PA_kd_17:3.1.7	Dutiyampi kho devadatto …pe…	3	
PA_kd_17:3.1.8	tatiyampi kho devadatto bhagavantaṁ etadavoca—	3	
PA_kd_17:3.1.9	“jiṇṇo dāni, bhante, bhagavā vuḍḍho mahallako addhagato vayoanuppatto.	3	
PA_kd_17:3.1.10	Appossukko dāni, bhante, bhagavā diṭṭhadhammasukhavihāraṁ anuyutto viharatu, mamaṁ bhikkhusaṅghaṁ nissajjatu.	3	
PA_kd_17:3.1.11	Ahaṁ bhikkhusaṅghaṁ pariharissāmī”ti.	3	
PA_kd_17:3.1.12	“Sāriputtamoggallānānampi kho ahaṁ, devadatta, bhikkhusaṅghaṁ na nissajjeyyaṁ, kiṁ pana tuyhaṁ chavassa kheḷāsakassā”ti.	3	
PA_kd_17:3.1.13	Atha kho devadatto—	3	
PA_kd_17:3.1.14	sarājikāya maṁ bhagavā parisāya kheḷāsakavādena apasādeti, sāriputtamoggallāneva ukkaṁsatīti—	3	
PA_kd_17:3.1.15	kupito anattamano bhagavantaṁ abhivādetvā padakkhiṇaṁ katvā pakkāmi.	3	
PA_kd_17:3.1.16	Ayañcarahi devadattassa bhagavati paṭhamo āghāto ahosi.	3	
PA_kd_17:3.2.1	Atha kho bhagavā bhikkhū āmantesi—	3	
PA_kd_17:3.2.2	“tena hi, bhikkhave, saṅgho devadattassa rājagahe pakāsanīyaṁ kammaṁ karotu—	3	
PA_kd_17:3.2.3	‘pubbe devadattassa aññā pakati ahosi, idāni aññā pakati.	3	
PA_kd_17:3.2.4	Yaṁ devadatto kareyya kāyena vācāya, na tena buddho vā dhammo vā saṅgho vā daṭṭhabbo, devadattova tena daṭṭhabbo’ti.	3	
PA_kd_17:3.2.5	Evañca pana, bhikkhave, kātabbaṁ.	3	
PA_kd_17:3.2.6	Byattena bhikkhunā paṭibalena saṅgho ñāpetabbo—	3	
PA_kd_17:3.2.7	‘Suṇātu me, bhante, saṅgho.	3	
PA_kd_17:3.2.8	Yadi saṅghassa pattakallaṁ saṅgho devadattassa rājagahe pakāsanīyaṁ kammaṁ kareyya—	3	
PA_kd_17:3.2.9	“pubbe devadattassa aññā pakati ahosi, idāni aññā pakati.	3	
PA_kd_17:3.2.10	Yaṁ devadatto kareyya kāyena vācāya, na tena buddho vā dhammo vā saṅgho vā daṭṭhabbo, devadattova tena daṭṭhabbo”ti.	3	
PA_kd_17:3.2.11	Esā ñatti.	3	
PA_kd_17:3.2.12	Suṇātu me, bhante, saṅgho.	3	
PA_kd_17:3.2.13	Saṅgho devadattassa rājagahe pakāsanīyaṁ kammaṁ karoti—	3	
PA_kd_17:3.2.14	“pubbe devadattassa aññā pakati ahosi, idāni aññā pakati.	3	
PA_kd_17:3.2.15	Yaṁ devadatto kareyya kāyena vācāya, na tena buddho vā dhammo vā saṅgho vā daṭṭhabbo, devadattova tena daṭṭhabbo”ti.	3	
PA_kd_17:3.2.16	Yassāyasmato khamati devadattassa rājagahe pakāsanīyassa kammassa karaṇaṁ—	3	
PA_kd_17:3.2.17	“pubbe devadattassa aññā pakati ahosi, idāni aññā pakati, yaṁ devadatto kareyya kāyena vācāya, na tena buddho vā dhammo vā saṅgho vā daṭṭhabbo, devadattova tena daṭṭhabbo”ti—	3	
PA_kd_17:3.2.18	so tuṇhassa;	3	
PA_kd_17:3.2.19	yassa nakkhamati, so bhāseyya.	3	
PA_kd_17:3.2.20	Kataṁ saṅghena devadattassa rājagahe pakāsanīyaṁ kammaṁ—	3	
PA_kd_17:3.2.21	“pubbe devadattassa aññā pakati ahosi, idāni aññā pakati.	3	
PA_kd_17:3.2.22	Yaṁ devadatto kareyya kāyena vācāya, na tena buddho vā dhammo vā saṅgho vā daṭṭhabbo, devadattova tena daṭṭhabbo”ti.	3	
PA_kd_17:3.2.23	Khamati saṅghassa, tasmā tuṇhī, evametaṁ dhārayāmī’”ti.	3	
PA_kd_17:3.2.24	Atha kho bhagavā āyasmantaṁ sāriputtaṁ āmantesi—	3	
PA_kd_17:3.2.25	“tena hi tvaṁ, sāriputta, devadattaṁ rājagahe pakāsehī”ti.	3	
PA_kd_17:3.2.26	“Pubbe mayā, bhante, devadattassa rājagahe vaṇṇo bhāsito—	3	
PA_kd_17:3.2.27	‘mahiddhiko godhiputto, mahānubhāvo godhiputto’ti.	3	
PA_kd_17:3.2.28	Kathāhaṁ, bhante, devadattaṁ rājagahe pakāsemī”ti?	3	
PA_kd_17:3.2.29	“Nanu tayā, sāriputta, bhūtoyeva devadattassa rājagahe vaṇṇo bhāsito—	3	
PA_kd_17:3.2.30	‘mahiddhiko godhiputto, mahānubhāvo godhiputto’”ti?	3	
PA_kd_17:3.2.31	“Evaṁ, bhante”ti.	3	
PA_kd_17:3.2.32	“Evameva kho tvaṁ, sāriputta, bhūtaṁyeva devadattaṁ rājagahe pakāsehī”ti.	3	
PA_kd_17:3.2.33	“Evaṁ, bhante”ti kho āyasmā sāriputto bhagavato paccassosi.	3	
PA_kd_17:3.3.1	Atha kho bhagavā bhikkhū āmantesi—	3	
PA_kd_17:3.3.2	“tena hi, bhikkhave, saṅgho sāriputtaṁ sammannatu devadattaṁ rājagahe pakāsetuṁ—	3	
PA_kd_17:3.3.3	‘pubbe devadattassa aññā pakati ahosi, idāni aññā pakati.	3	
PA_kd_17:3.3.4	Yaṁ devadatto kareyya kāyena vācāya, na tena buddho vā dhammo vā saṅgho vā daṭṭhabbo, devadattova tena daṭṭhabbo’ti.	3	
PA_kd_17:3.3.5	Evañca pana, bhikkhave, sammannitabbo.	3	
PA_kd_17:3.3.6	Paṭhamaṁ sāriputto yācitabbo.	3	
PA_kd_17:3.3.7	Yācitvā byattena bhikkhunā paṭibalena saṅgho ñāpetabbo—	3	
PA_kd_17:3.3.8	‘Suṇātu me, bhante, saṅgho.	3	
PA_kd_17:3.3.9	Yadi saṅghassa pattakallaṁ, saṅgho āyasmantaṁ sāriputtaṁ sammanneyya devadattaṁ rājagahe pakāsetuṁ—	3	
PA_kd_17:3.3.10	“pubbe devadattassa aññā pakati ahosi, idāni aññā pakati.	3	
PA_kd_17:3.3.11	Yaṁ devadatto kareyya kāyena vācāya, na tena buddho vā dhammo vā saṅgho vā daṭṭhabbo, devadattova tena daṭṭhabbo”ti.	3	
PA_kd_17:3.3.12	Esā ñatti.	3	
PA_kd_17:3.3.13	Suṇātu me, bhante, saṅgho.	3	
PA_kd_17:3.3.14	Saṅgho āyasmantaṁ sāriputtaṁ sammannati devadattaṁ rājagahe pakāsetuṁ—	3	
PA_kd_17:3.3.15	“pubbe devadattassa aññā pakati ahosi, idāni aññā pakati, yaṁ devadatto kareyya kāyena vācāya, na tena buddho vā dhammo vā saṅgho vā daṭṭhabbo, devadattova tena daṭṭhabbo”ti.	3	
PA_kd_17:3.3.16	Yassāyasmato khamati, āyasmato sāriputtassa sammuti devadattaṁ rājagahe pakāsetuṁ—	3	
PA_kd_17:3.3.17	“pubbe devadattassa aññā pakati ahosi, idāni aññā pakati, yaṁ devadatto kareyya kāyena vācāya, na tena buddho vā dhammo vā saṅgho vā daṭṭhabbo, devadattova tena daṭṭhabbo”ti—	3	
PA_kd_17:3.3.18	so tuṇhassa;	3	
PA_kd_17:3.3.19	yassa nakkhamati, so bhāseyya.	3	
PA_kd_17:3.3.20	Sammato saṅghena āyasmā sāriputto devadattaṁ rājagahe pakāsetuṁ—	3	
PA_kd_17:3.3.21	“pubbe devadattassa aññā pakati ahosi, idāni aññā pakati.	3	
PA_kd_17:3.3.22	Yaṁ devadatto kareyya kāyena vācāya, na tena buddho vā dhammo vā saṅgho vā daṭṭhabbo, devadattova tena daṭṭhabbo”ti.	3	
PA_kd_17:3.3.23	Khamati saṅghassa, tasmā tuṇhī, evametaṁ dhārayāmī’”ti.	3	
PA_kd_17:3.3.24	Sammato ca āyasmā sāriputto sambahulehi bhikkhūhi saddhiṁ rājagahaṁ pavisitvā devadattaṁ rājagahe pakāsesi—	3	
PA_kd_17:3.3.25	“pubbe devadattassa aññā pakati ahosi, idāni aññā pakati.	3	
PA_kd_17:3.3.26	Yaṁ devadatto kareyya kāyena vācāya, na tena buddho vā dhammo vā saṅgho vā daṭṭhabbo, devadattova tena daṭṭhabbo”ti.	3	
PA_kd_17:3.3.27	Tattha ye te manussā assaddhā appasannā dubbuddhino, te evamāhaṁsu—	3	
PA_kd_17:3.3.28	“usūyakā ime samaṇā sakyaputtiyā devadattassa lābhasakkāraṁ usūyantī”ti.	3	
PA_kd_17:3.3.29	Ye pana te manussā saddhā pasannā paṇḍitā byattā buddhimanto, te evamāhaṁsu—	3	
PA_kd_17:3.3.30	“na kho idaṁ orakaṁ bhavissati yathā bhagavā devadattaṁ rājagahe pakāsāpetī”ti.	3	
PA_kd_17:3.4.0	2. Ajātasattukumāravatthu	3	
PA_kd_17:3.4.1	Atha kho devadatto yena ajātasattu kumāro tenupasaṅkami, upasaṅkamitvā ajātasattuṁ kumāraṁ etadavoca—	3	
PA_kd_17:3.4.2	“pubbe kho, kumāra, manussā dīghāyukā, etarahi appāyukā.	3	
PA_kd_17:3.4.3	Ṭhānaṁ kho panetaṁ vijjati yaṁ tvaṁ kumārova samāno kālaṁ kareyyāsi.	3	
PA_kd_17:3.4.4	Tena hi tvaṁ, kumāra, pitaraṁ hantvā rājā hohi.	3	
PA_kd_17:3.4.5	Ahaṁ bhagavantaṁ hantvā buddho bhavissāmī”ti.	3	
PA_kd_17:3.4.6	Atha kho ajātasattu kumāro—	3	
PA_kd_17:3.4.7	“ayyo kho devadatto mahiddhiko mahānubhāvo, jāneyyāsi ayyo devadatto”ti—	3	
PA_kd_17:3.4.8	ūruyā potthanikaṁ bandhitvā divā divassa bhīto ubbiggo ussaṅkī utrasto sahasā antepuraṁ pāvisi.	3	
PA_kd_17:3.4.9	Addasāsuṁ kho antepure upacārakā mahāmattā ajātasattuṁ kumāraṁ divā divassa bhītaṁ ubbiggaṁ ussaṅkiṁ utrastaṁ sahasā antepuraṁ pavisantaṁ;	3	
PA_kd_17:3.4.10	disvāna aggahesuṁ.	3	
PA_kd_17:3.4.11	Te vicinantā ūruyā potthanikaṁ baddhaṁ disvāna ajātasattuṁ kumāraṁ etadavocuṁ—	3	
PA_kd_17:3.4.12	“kiṁ tvaṁ, kumāra, kattukāmosī”ti?	3	
PA_kd_17:3.4.13	“Pitaramhi hantukāmo”ti.	3	
PA_kd_17:3.4.14	“Kenāsi ussāhito”ti?	3	
PA_kd_17:3.4.15	“Ayyena devadattenā”ti.	3	
PA_kd_17:3.4.16	Ekacce mahāmattā evaṁ matiṁ akaṁsu—	3	
PA_kd_17:3.4.17	“kumāro ca hantabbo, devadatto ca, sabbe ca bhikkhū hantabbā”ti.	3	
PA_kd_17:3.4.18	Ekacce mahāmattā evaṁ matiṁ akaṁsu—	3	
PA_kd_17:3.4.19	“na bhikkhū hantabbā.	3	
PA_kd_17:3.4.20	Na bhikkhū kiñci aparajjhanti.	3	
PA_kd_17:3.4.21	Kumāro ca hantabbo, devadatto cā”ti.	3	
PA_kd_17:3.4.22	Ekacce mahāmattā evaṁ matiṁ akaṁsu—	3	
PA_kd_17:3.4.23	“na kumāro ca hantabbo, na devadatto.	3	
PA_kd_17:3.4.24	Na bhikkhū hantabbā.	3	
PA_kd_17:3.4.25	Rañño ārocetabbaṁ.	3	
PA_kd_17:3.4.26	Yathā rājā vakkhati tathā karissāmā”ti.	3	
PA_kd_17:3.5.1	Atha kho te mahāmattā ajātasattuṁ kumāraṁ ādāya yena rājā māgadho seniyo bimbisāro tenupasaṅkamiṁsu, upasaṅkamitvā rañño māgadhassa seniyassa bimbisārassa etamatthaṁ ārocesuṁ.	3	
PA_kd_17:3.5.2	“Kathaṁ, bhaṇe, mahāmattehi mati katā”ti?	3	
PA_kd_17:3.5.3	“Ekacce, deva, mahāmattā evaṁ matiṁ akaṁsu—	3	
PA_kd_17:3.5.4	‘kumāro ca hantabbo, devadatto ca, sabbe ca bhikkhū hantabbā’ti.	3	
PA_kd_17:3.5.5	Ekacce mahāmattā evaṁ matiṁ akaṁsu—	3	
PA_kd_17:3.5.6	‘na bhikkhū hantabbā.	3	
PA_kd_17:3.5.7	Na bhikkhū kiñci aparajjhanti.	3	
PA_kd_17:3.5.8	Kumāro ca hantabbo, devadatto cā’ti.	3	
PA_kd_17:3.5.9	Ekacce mahāmattā evaṁ matiṁ akaṁsu—	3	
PA_kd_17:3.5.10	‘na kumāro ca hantabbo, na devadatto.	3	
PA_kd_17:3.5.11	Na bhikkhū hantabbā.	3	
PA_kd_17:3.5.12	Rañño ārocetabbaṁ.	3	
PA_kd_17:3.5.13	Yathā rājā vakkhati tathā karissāmā’”ti.	3	
PA_kd_17:3.5.14	“Kiṁ, bhaṇe, karissati buddho vā dhammo vā saṅgho vā?	3	
PA_kd_17:3.5.15	Nanu bhagavatā paṭikacceva devadatto rājagahe pakāsāpito—	3	
PA_kd_17:3.5.16	‘pubbe devadattassa aññā pakati ahosi, idāni aññā pakati.	3	
PA_kd_17:3.5.17	Yaṁ devadatto kareyya kāyena vācāya, na tena buddho vā dhammo vā saṅgho vā daṭṭhabbo, devadattova tena daṭṭhabbo’”ti?	3	
PA_kd_17:3.5.18	Tattha ye te mahāmattā evaṁ matiṁ akaṁsu—	3	
PA_kd_17:3.5.19	“kumāro ca hantabbo devadatto ca;	3	
PA_kd_17:3.5.20	sabbe ca bhikkhū hantabbā”ti;	3	
PA_kd_17:3.5.21	te aṭṭhāne akāsi.	3	
PA_kd_17:3.5.22	Ye te mahāmattā evaṁ matiṁ akaṁsu—	3	
PA_kd_17:3.5.23	“na bhikkhū hantabbā;	3	
PA_kd_17:3.5.24	na bhikkhū kiñci aparajjhanti;	3	
PA_kd_17:3.5.25	kumāro ca hantabbo devadatto cā”ti;	3	
PA_kd_17:3.5.26	te nīce ṭhāne ṭhapesi.	3	
PA_kd_17:3.5.27	Ye te mahāmattā evaṁ matiṁ akaṁsu—	3	
PA_kd_17:3.5.28	“na kumāro ca hantabbo, na devadatto;	3	
PA_kd_17:3.5.29	na bhikkhū hantabbā;	3	
PA_kd_17:3.5.30	rañño ārocetabbaṁ;	3	
PA_kd_17:3.5.31	yathā rājā vakkhati tathā karissāmā”ti;	3	
PA_kd_17:3.5.32	te ucce ṭhāne ṭhapesi.	3	
PA_kd_17:3.5.33	Atha kho rājā māgadho seniyo bimbisāro ajātasattuṁ kumāraṁ etadavoca—	3	
PA_kd_17:3.5.34	“kissa maṁ tvaṁ, kumāra, hantukāmosī”ti?	3	
PA_kd_17:3.5.35	“Rajjenāmhi, deva, atthiko”ti.	3	
PA_kd_17:3.5.36	“Sace kho tvaṁ, kumāra, rajjena atthiko, etaṁ te rajjan”ti ajātasattussa kumārassa rajjaṁ niyyādesi.	3	
PA_kd_17:3.6.0	3. Abhimārapesana	3	
PA_kd_17:3.6.1	Atha kho devadatto yena ajātasattu kumāro tenupasaṅkami, upasaṅkamitvā ajātasattuṁ kumāraṁ etadavoca—	3	
PA_kd_17:3.6.2	“purise, mahārāja, āṇāpehi, ye samaṇaṁ gotamaṁ jīvitā voropessantī”ti.	3	
PA_kd_17:3.6.3	Atha kho ajātasattu kumāro manusse āṇāpesi—	3	
PA_kd_17:3.6.4	“yathā, bhaṇe, ayyo devadatto āha tathā kareyyāthā”ti.	3	
PA_kd_17:3.6.5	Atha kho devadatto ekaṁ purisaṁ āṇāpesi—	3	
PA_kd_17:3.6.6	“gacchāvuso, amukasmiṁ okāse samaṇo gotamo viharati.	3	
PA_kd_17:3.6.7	Taṁ jīvitā voropetvā iminā maggena āgacchā”ti.	3	
PA_kd_17:3.6.8	Tasmiṁ magge dve purise ṭhapesi—	3	
PA_kd_17:3.6.9	“yo iminā maggena eko puriso āgacchati, taṁ jīvitā voropetvā iminā maggena āgacchathā”ti.	3	
PA_kd_17:3.6.10	Tasmiṁ magge cattāro purise ṭhapesi—	3	
PA_kd_17:3.6.11	“ye iminā maggena dve purisā āgacchanti, te jīvitā voropetvā iminā maggena āgacchathā”ti.	3	
PA_kd_17:3.6.12	Tasmiṁ magge aṭṭha purise ṭhapesi—	3	
PA_kd_17:3.6.13	“ye iminā maggena cattāro purisā āgacchanti, te jīvitā voropetvā iminā maggena āgacchathā”ti.	3	
PA_kd_17:3.6.14	Tasmiṁ magge soḷasa purise ṭhapesi—	3	
PA_kd_17:3.6.15	“ye iminā maggena aṭṭha purisā āgacchanti, te jīvitā voropetvā āgacchathā”ti.	3	
PA_kd_17:3.7.1_0	Atha kho so eko puriso asicammaṁ gahetvā dhanukalāpaṁ sannayhitvā yena bhagavā tenupasaṅkami,	3	
PA_kd_17:3.7.1_1	upasaṅkamitvā bhagavato avidūre bhīto ubbiggo ussaṅkī utrasto patthaddhena kāyena aṭṭhāsi.	3	
PA_kd_17:3.7.2	Addasā kho bhagavā taṁ purisaṁ bhītaṁ ubbiggaṁ ussaṅkiṁ utrastaṁ patthaddhena kāyena ṭhitaṁ.	3	
PA_kd_17:3.7.3	Disvāna taṁ purisaṁ etadavoca—	3	
PA_kd_17:3.7.4	“ehāvuso, mā bhāyī”ti.	3	
PA_kd_17:3.7.5	Atha kho so puriso asicammaṁ ekamantaṁ karitvā dhanukalāpaṁ nikkhipitvā yena bhagavā tenupasaṅkami, upasaṅkamitvā bhagavato pādesu sirasā nipatitvā bhagavantaṁ etadavoca—	3	
PA_kd_17:3.7.6	“accayo maṁ, bhante, accagamā yathābālaṁ yathāmūḷhaṁ yathāakusalaṁ, yohaṁ duṭṭhacitto vadhakacitto idhūpasaṅkanto.	3	
PA_kd_17:3.7.7	Tassa me, bhante, bhagavā accayaṁ accayato paṭiggaṇhātu āyatiṁ saṁvarāyā”ti.	3	
PA_kd_17:3.7.8	“Taggha tvaṁ, āvuso, accayo accagamā yathābālaṁ yathāmūḷhaṁ yathāakusalaṁ, yaṁ tvaṁ duṭṭhacitto vadhakacitto idhūpasaṅkanto.	3	
PA_kd_17:3.7.9	Yato ca kho tvaṁ, āvuso, accayaṁ accayato disvā yathādhammaṁ paṭikarosi, taṁ te mayaṁ paṭiggaṇhāma.	3	
PA_kd_17:3.7.10	Vuḍḍhi hesā, āvuso, ariyassa vinaye—	3	
PA_kd_17:3.7.11	yo accayaṁ accayato disvā yathādhammaṁ paṭikaroti, āyatiṁ saṁvaraṁ āpajjatī”ti.	3	
PA_kd_17:3.7.12	Atha kho bhagavā tassa purisassa anupubbiṁ kathaṁ kathesi, seyyathidaṁ—	3	
PA_kd_17:3.7.13	dānakathaṁ sīlakathaṁ saggakathaṁ, kāmānaṁ ādīnavaṁ okāraṁ saṅkilesaṁ, nekkhamme ānisaṁsaṁ pakāsesi.	3	
PA_kd_17:3.7.14	Yadā taṁ bhagavā aññāsi kallacittaṁ, muducittaṁ, vinīvaraṇacittaṁ, udaggacittaṁ, pasannacittaṁ, atha yā buddhānaṁ sāmukkaṁsikā dhammadesanā taṁ pakāsesi—	3	
PA_kd_17:3.7.15	dukkhaṁ, samudayaṁ, nirodhaṁ, maggaṁ.	3	
PA_kd_17:3.7.16	Seyyathāpi nāma suddhaṁ vatthaṁ apagatakāḷakaṁ sammadeva rajanaṁ paṭiggaheyya;	3	
PA_kd_17:3.7.17	evameva tassa purisassa tasmiṁyeva āsane virajaṁ vītamalaṁ dhammacakkhuṁ udapādi—	3	
PA_kd_17:3.7.18	“yaṁ kiñci samudayadhammaṁ sabbaṁ taṁ nirodhadhamman”ti.	3	
PA_kd_17:3.7.19	Atha kho so puriso diṭṭhadhammo pattadhammo viditadhammo pariyogāḷhadhammo tiṇṇavicikiccho vigatakathaṅkatho vesārajjappatto aparappaccayo satthusāsane bhagavantaṁ etadavoca—	3	
PA_kd_17:3.7.20	“abhikkantaṁ, bhante, abhikkantaṁ, bhante.	3	
PA_kd_17:3.7.21	Seyyathāpi, bhante, nikkujjitaṁ vā ukkujjeyya, paṭicchannaṁ vā vivareyya, mūḷhassa vā maggaṁ ācikkheyya, andhakāre vā telapajjotaṁ dhāreyya—	3	
PA_kd_17:3.7.22	‘cakkhumanto rūpāni dakkhantī’ti—	3	
PA_kd_17:3.7.23	evamevaṁ bhagavatā anekapariyāyena dhammo pakāsito.	3	
PA_kd_17:3.7.24	Esāhaṁ, bhante, bhagavantaṁ saraṇaṁ gacchāmi, dhammañca, bhikkhusaṅghañca.	3	
PA_kd_17:3.7.25	Upāsakaṁ maṁ bhagavā dhāretu ajjatagge pāṇupetaṁ saraṇaṁ gatan”ti.	3	
PA_kd_17:3.7.26	Atha kho bhagavā taṁ purisaṁ etadavoca—	3	
PA_kd_17:3.7.27	“mā kho tvaṁ, āvuso, iminā maggena gaccha, iminā maggena gacchāhī”ti aññena maggena uyyojesi.	3	
PA_kd_17:3.8.1	Atha kho te dve purisā—	3	
PA_kd_17:3.8.2	“kiṁ nu kho so eko puriso cirena āgacchatī”ti—	3	
PA_kd_17:3.8.3	paṭipathaṁ gacchantā addasāsuṁ bhagavantaṁ aññatarasmiṁ rukkhamūle nisinnaṁ.	3	
PA_kd_17:3.8.4	Disvāna yena bhagavā tenupasaṅkamiṁsu, upasaṅkamitvā bhagavantaṁ abhivādetvā ekamantaṁ nisīdiṁsu.	3	
PA_kd_17:3.8.5	Tesaṁ bhagavā anupubbiṁ kathaṁ kathesi …pe…	3	
PA_kd_17:3.8.6	aparappaccayā satthusāsane bhagavantaṁ etadavocuṁ—	3	
PA_kd_17:3.8.7	“abhikkantaṁ, bhante …pe…	3	
PA_kd_17:3.8.8	upāsake no bhagavā dhāretu ajjatagge pāṇupetaṁ saraṇaṁ gate”ti.	3	
PA_kd_17:3.8.9	Atha kho bhagavā te purise etadavoca—	3	
PA_kd_17:3.8.10	“mā kho tumhe, āvuso, iminā maggena gacchittha, iminā maggena gacchathā”ti aññena maggena uyyojesi.	3	
PA_kd_17:3.8.11	Atha kho te cattāro purisā …pe…	3	
PA_kd_17:3.8.12	atha kho te aṭṭha purisā …pe…	3	
PA_kd_17:3.8.13	atha kho te soḷasa purisā—	3	
PA_kd_17:3.8.14	kiṁ nu kho te aṭṭha purisā cirena āgacchantīti—	3	
PA_kd_17:3.8.15	paṭipathaṁ gacchantā addasāsuṁ bhagavantaṁ aññatarasmiṁ rukkhamūle nisinnaṁ.	3	
PA_kd_17:3.8.16	Disvāna yena bhagavā tenupasaṅkamiṁsu, upasaṅkamitvā bhagavantaṁ abhivādetvā ekamantaṁ nisīdiṁsu.	3	
PA_kd_17:3.8.17	Tesaṁ bhagavā anupubbiṁ kathaṁ kathesi, seyyathidaṁ—	3	
PA_kd_17:3.8.18	dānakathaṁ …pe…	3	
PA_kd_17:3.8.19	aparappaccayā satthusāsane bhagavantaṁ etadavocuṁ—	3	
PA_kd_17:3.8.20	“abhikkantaṁ, bhante …pe…	3	
PA_kd_17:3.8.21	upāsake no bhagavā dhāretu ajjatagge pāṇupetaṁ saraṇaṁ gate”ti.	3	
PA_kd_17:3.8.22	Atha kho bhagavā te purise etadavoca—	3	
PA_kd_17:3.8.23	“mā kho tumhe, āvuso, iminā maggena gacchittha, iminā maggena gacchathā”ti aññena maggena uyyojesi.	3	
PA_kd_17:3.9.1	Atha kho so eko puriso yena devadatto tenupasaṅkami, upasaṅkamitvā devadattaṁ etadavoca—	3	
PA_kd_17:3.9.2	“nāhaṁ, bhante, sakkomi taṁ bhagavantaṁ jīvitā voropetuṁ;	3	
PA_kd_17:3.9.3	mahiddhiko so bhagavā mahānubhāvo”ti.	3	
PA_kd_17:3.9.4	“Alaṁ, āvuso;	3	
PA_kd_17:3.9.5	mā tvaṁ samaṇaṁ gotamaṁ jīvitā voropesi.	3	
PA_kd_17:3.9.6	Ahameva samaṇaṁ gotamaṁ jīvitā voropessāmī”ti.	3	
PA_kd_17:3.9.7.0	4. Lohituppādakakamma	3	
PA_kd_17:3.9.7.1	Tena kho pana samayena bhagavā gijjhakūṭassa pabbatassa chāyāyaṁ caṅkamati.	3	
PA_kd_17:3.9.8	Atha kho devadatto gijjhakūṭaṁ pabbataṁ āruhitvā mahatiṁ silaṁ pavijjhi—	3	
PA_kd_17:3.9.9	imāya samaṇaṁ gotamaṁ jīvitā voropessāmīti.	3	
PA_kd_17:3.9.10	Dve pabbatakūṭā samāgantvā taṁ silaṁ sampaṭicchiṁsu.	3	
PA_kd_17:3.9.11	Tato papatikā uppatitvā bhagavato pāde ruhiraṁ uppādesi.	3	
PA_kd_17:3.9.12	Atha kho bhagavā uddhaṁ ulloketvā devadattaṁ etadavoca—	3	
PA_kd_17:3.9.13	“bahuṁ tayā, moghapurisa, apuññaṁ pasutaṁ, yaṁ tvaṁ duṭṭhacitto vadhakacitto tathāgatassa ruhiraṁ uppādesī”ti.	3	
PA_kd_17:3.9.14	Atha kho bhagavā bhikkhū āmantesi—	3	
PA_kd_17:3.9.15	“idaṁ, bhikkhave, devadattena paṭhamaṁ ānantariyaṁ kammaṁ upacitaṁ, yaṁ duṭṭhacittena vadhakacittena tathāgatassa ruhiraṁ uppāditan”ti.	3	
PA_kd_17:3.10.1	Assosuṁ kho bhikkhū—	3	
PA_kd_17:3.10.2	“devadattena kira bhagavato vadho payutto”ti.	3	
PA_kd_17:3.10.3	Te ca bhikkhū bhagavato vihārassa parito parito caṅkamanti uccāsaddā mahāsaddā sajjhāyaṁ karontā, bhagavato rakkhāvaraṇaguttiyā.	3	
PA_kd_17:3.10.4	Assosi kho bhagavā uccāsaddaṁ mahāsaddaṁ sajjhāyasaddaṁ.	3	
PA_kd_17:3.10.5	Sutvāna āyasmantaṁ ānandaṁ āmantesi—	3	
PA_kd_17:3.10.6	“kiṁ nu kho so, ānanda, uccāsaddo mahāsaddo sajjhāyasaddo”ti?	3	
PA_kd_17:3.10.7	“Assosuṁ kho, bhante, bhikkhū—	3	
PA_kd_17:3.10.8	‘devadattena kira bhagavato vadho payutto’ti.	3	
PA_kd_17:3.10.9	Te ca, bhante, bhikkhū bhagavato vihārassa parito parito caṅkamanti uccāsaddā mahāsaddā sajjhāyaṁ karontā, bhagavato rakkhāvaraṇaguttiyā.	3	
PA_kd_17:3.10.10	So eso, bhagavā, uccāsaddo mahāsaddo sajjhāyasaddo”ti.	3	
PA_kd_17:3.10.11	“Tena hānanda, mama vacanena te bhikkhū āmantehi—	3	
PA_kd_17:3.10.12	satthā āyasmante āmantetī”ti.	3	
PA_kd_17:3.10.13	“Evaṁ, bhante”ti kho āyasmā ānando bhagavato paṭissutvā yena te bhikkhū tenupasaṅkami, upasaṅkamitvā te bhikkhū etadavoca—	3	
PA_kd_17:3.10.14	“satthā āyasmante āmantetī”ti.	3	
PA_kd_17:3.10.15	“Evamāvuso”ti kho te bhikkhū āyasmato ānandassa paṭissutvā yena bhagavā tenupasaṅkamiṁsu, upasaṅkamitvā bhagavantaṁ abhivādetvā ekamantaṁ nisīdiṁsu.	3	
PA_kd_17:3.10.16	Ekamantaṁ nisinne kho te bhikkhū bhagavā etadavoca—	3	
PA_kd_17:3.10.17	“Aṭṭhānametaṁ, bhikkhave, anavakāso, yaṁ parūpakkamena tathāgataṁ jīvitā voropeyya.	3	
PA_kd_17:3.10.18	Anupakkamena, bhikkhave, tathāgatā parinibbāyanti.	3	
PA_kd_17:3.10.19	Pañcime, bhikkhave, satthāro santo saṁvijjamānā lokasmiṁ.	3	
PA_kd_17:3.10.20	Katame pañca?	3	
PA_kd_17:3.10.21	Idha, bhikkhave, ekacco satthā aparisuddhasīlo samāno ‘parisuddhasīlomhī’ti paṭijānāti ‘parisuddhaṁ me sīlaṁ pariyodātaṁ asaṅkiliṭṭhan’ti ca.	3	
PA_kd_17:3.10.22	Tamenaṁ sāvakā evaṁ jānanti—	3	
PA_kd_17:3.10.23	‘ayaṁ kho bhavaṁ satthā aparisuddhasīlo samāno “parisuddhasīlomhī”ti paṭijānāti “parisuddhaṁ me sīlaṁ pariyodātaṁ asaṅkiliṭṭhan”ti ca.	3	
PA_kd_17:3.10.24	Mayañceva kho pana gihīnaṁ āroceyyāma, nāssassa manāpaṁ.	3	
PA_kd_17:3.10.25	Yaṁ kho panassa amanāpaṁ, kathaṁ naṁ mayaṁ tena samudācareyyāma?	3	
PA_kd_17:3.10.26	Sammannati kho pana cīvarapiṇḍapātasenāsanagilānappaccayabhesajjaparikkhārena—	3	
PA_kd_17:3.10.27	yaṁ tumo karissati, tumova tena paññāyissatī’ti.	3	
PA_kd_17:3.10.28	Evarūpaṁ kho, bhikkhave, satthāraṁ sāvakā sīlato rakkhanti;	3	
PA_kd_17:3.10.29	evarūpo ca pana satthā sāvakehi sīlato rakkhaṁ paccāsīsati.	3	
PA_kd_17:3.10.30	Puna caparaṁ, bhikkhave, idhekacco satthā aparisuddhājīvo samāno …pe…	3	
PA_kd_17:3.10.31	aparisuddhadhammadesano samāno …pe…	3	
PA_kd_17:3.10.32	aparisuddhaveyyākaraṇo samāno …pe…	3	
PA_kd_17:3.10.33	aparisuddhañāṇadassano samāno ‘parisuddhañāṇadassanomhī’ti paṭijānāti ‘parisuddhaṁ me ñāṇadassanaṁ pariyodātaṁ asaṅkiliṭṭhan’ti ca.	3	
PA_kd_17:3.10.34	Tamenaṁ sāvakā evaṁ jānanti—	3	
PA_kd_17:3.10.35	‘ayaṁ kho bhavaṁ satthā aparisuddhañāṇadassano samāno “parisuddhañāṇadassanomhī”ti paṭijānāti “parisuddhaṁ me ñāṇadassanaṁ pariyodātaṁ asaṅkiliṭṭhan”ti ca.	3	
PA_kd_17:3.10.36	Mayañceva kho pana gihīnaṁ āroceyyāma, nāssassa manāpaṁ.	3	
PA_kd_17:3.10.37	Yaṁ kho panassa amanāpaṁ, kathaṁ na mayaṁ tena samudācareyyāma?	3	
PA_kd_17:3.10.38	Sammannati kho pana cīvarapiṇḍapātasenāsanagilānappaccayabhesajjaparikkhārena—	3	
PA_kd_17:3.10.39	yaṁ tumo karissati, tumova tena paññāyissatī’ti.	3	
PA_kd_17:3.10.40	Evarūpaṁ kho, bhikkhave, satthāraṁ sāvakā ñāṇadassanato rakkhanti;	3	
PA_kd_17:3.10.41	evarūpo ca pana satthā sāvakehi ñāṇadassanato rakkhaṁ paccāsīsati.	3	
PA_kd_17:3.10.42	Ime kho, bhikkhave, pañca satthāro santo saṁvijjamānā lokasmiṁ.	3	
PA_kd_17:3.10.43	Ahaṁ kho pana, bhikkhave, parisuddhasīlo samāno ‘parisuddhasīlomhī’ti paṭijānāmi ‘parisuddhaṁ me sīlaṁ pariyodātaṁ asaṅkiliṭṭhan’ti ca.	3	
PA_kd_17:3.10.44	Na ca maṁ sāvakā sīlato rakkhanti;	3	
PA_kd_17:3.10.45	na cāhaṁ sāvakehi sīlato rakkhaṁ paccāsīsāmi.	3	
PA_kd_17:3.10.46	Ahaṁ kho pana, bhikkhave, parisuddhājīvo samāno …pe…	3	
PA_kd_17:3.10.47	parisuddhadhammadesano samāno …pe…	3	
PA_kd_17:3.10.48	parisuddhaveyyākaraṇo samāno …pe…	3	
PA_kd_17:3.10.49_0	parisuddhañāṇadassano samāno “parisuddhañāṇadassanomhī”ti paṭijānāmi “parisuddhaṁ	3	
PA_kd_17:3.10.49_1	me ñāṇadassanaṁ pariyodātaṁ asaṅkiliṭṭhan”ti ca, na ca maṁ sāvakā ñāṇadassanato rakkhanti,	3	
PA_kd_17:3.10.49_2	na cāhaṁ sāvakehi ñāṇadassanato rakkhaṁ paccāsīsāmi.	3	
PA_kd_17:3.10.50	“Aṭṭhānametaṁ, bhikkhave, anavakāso, yaṁ parūpakkamena tathāgataṁ jīvitā voropeyya.	3	
PA_kd_17:3.10.51	Anupakkamena, bhikkhave, tathāgatā parinibbāyanti.	3	
PA_kd_17:3.10.52	Gacchatha tumhe, bhikkhave, yathāvihāraṁ.	3	
PA_kd_17:3.10.53	Arakkhiyā, bhikkhave, tathāgatā”ti.	3	
PA_kd_17:3.11.0	5. Nāḷāgiripesana	3	
PA_kd_17:3.11.1	Tena kho pana samayena rājagahe nāḷāgiri nāma hatthī caṇḍo hoti, manussaghātako.	3	
PA_kd_17:3.11.2	Atha kho devadatto rājagahaṁ pavisitvā hatthisālaṁ gantvā hatthibhaṇḍe etadavoca—	3	
PA_kd_17:3.11.3	“mayaṁ kho, bhaṇe, rājañātakā nāma paṭibalā nīcaṭṭhāniyaṁ uccaṭṭhāne ṭhapetuṁ, bhattampi vetanampi vaḍḍhāpetuṁ.	3	
PA_kd_17:3.11.4	Tena hi, bhaṇe, yadā samaṇo gotamo imaṁ racchaṁ paṭipanno hoti, tadā imaṁ nāḷāgiriṁ hatthiṁ muñcetvā imaṁ racchaṁ paṭipādethā”ti.	3	
PA_kd_17:3.11.5	“Evaṁ, bhante”ti kho te hatthibhaṇḍā devadattassa paccassosuṁ.	3	
PA_kd_17:3.11.6	Atha kho bhagavā pubbaṇhasamayaṁ nivāsetvā pattacīvaramādāya sambahulehi bhikkhūhi saddhiṁ rājagahaṁ piṇḍāya pāvisi.	3	
PA_kd_17:3.11.7	Atha kho bhagavā taṁ racchaṁ paṭipajji.	3	
PA_kd_17:3.11.8	Addasāsuṁ kho te hatthibhaṇḍā bhagavantaṁ taṁ racchaṁ paṭipannaṁ.	3	
PA_kd_17:3.11.9	Disvāna nāḷāgiriṁ hatthiṁ muñcitvā taṁ racchaṁ paṭipādesuṁ.	3	
PA_kd_17:3.11.10	Addasā kho nāḷāgiri hatthī bhagavantaṁ dūratova āgacchantaṁ.	3	
PA_kd_17:3.11.11	Disvāna soṇḍaṁ ussāpetvā pahaṭṭhakaṇṇavālo yena bhagavā tena abhidhāvi.	3	
PA_kd_17:3.11.12	Addasāsuṁ kho te bhikkhū nāḷāgiriṁ hatthiṁ dūratova āgacchantaṁ.	3	
PA_kd_17:3.11.13	Disvāna bhagavantaṁ etadavocuṁ—	3	
PA_kd_17:3.11.14	“ayaṁ, bhante, nāḷāgiri hatthī caṇḍo manussaghātako imaṁ racchaṁ paṭipanno.	3	
PA_kd_17:3.11.15	Paṭikkamatu, bhante, bhagavā;	3	
PA_kd_17:3.11.16	paṭikkamatu sugato”ti.	3	
PA_kd_17:3.11.17	“Āgacchatha, bhikkhave, mā bhāyittha.	3	
PA_kd_17:3.11.18	Aṭṭhānametaṁ, bhikkhave, anavakāso, yaṁ parūpakkamena tathāgataṁ jīvitā voropeyya.	3	
PA_kd_17:3.11.19	Anupakkamena, bhikkhave, tathāgatā parinibbāyantī”ti.	3	
PA_kd_17:3.11.20	Dutiyampi kho te bhikkhū …pe…	3	
PA_kd_17:3.11.21	tatiyampi kho te bhikkhū bhagavantaṁ etadavocuṁ—	3	
PA_kd_17:3.11.22	“ayaṁ, bhante, nāḷāgiri hatthī caṇḍo manussaghātako imaṁ racchaṁ paṭipanno.	3	
PA_kd_17:3.11.23	Paṭikkamatu, bhante, bhagavā;	3	
PA_kd_17:3.11.24	paṭikkamatu sugato”ti.	3	
PA_kd_17:3.11.25	“Āgacchatha, bhikkhave, mā bhāyittha.	3	
PA_kd_17:3.11.26	Aṭṭhānametaṁ, bhikkhave, anavakāso, yaṁ parūpakkamena tathāgataṁ jīvitā voropeyya.	3	
PA_kd_17:3.11.27	Anupakkamena, bhikkhave, tathāgatā parinibbāyantī”ti.	3	
PA_kd_17:3.12.1	Tena kho pana samayena manussā pāsādesupi hammiyesupi chadanesupi āruḷhā acchanti.	3	
PA_kd_17:3.12.2	Tattha ye te manussā assaddhā appasannā dubbuddhino, te evamāhaṁsu—	3	
PA_kd_17:3.12.3	“abhirūpo vata, bho, mahāsamaṇo nāgena viheṭhīyissatī”ti.	3	
PA_kd_17:3.12.4	Ye pana te manussā saddhā pasannā paṇḍitā byattā buddhimanto, te evamāhaṁsu—	3	
PA_kd_17:3.12.5	“nacirassaṁ vata, bho, nāgo nāgena saṅgāmessatī”ti.	3	
PA_kd_17:3.12.6	Atha kho bhagavā nāḷāgiriṁ hatthiṁ mettena cittena phari.	3	
PA_kd_17:3.12.7	Atha kho nāḷāgiri hatthī bhagavato mettena cittena phuṭṭho soṇḍaṁ oropetvā yena bhagavā tenupasaṅkami, upasaṅkamitvā bhagavato purato aṭṭhāsi.	3	
PA_kd_17:3.12.8	Atha kho bhagavā dakkhiṇena hatthena nāḷāgirissa hatthissa kumbhaṁ parāmasanto nāḷāgiriṁ hatthiṁ imāhi gāthāhi ajjhabhāsi—	3	
PA_kd_17:3.12.9	“Mā kuñjara nāgamāsado,	3	
PA_kd_17:3.12.10	Dukkhañhi kuñjara nāgamāsado;	3	
PA_kd_17:3.12.11	Na hi nāgahatassa kuñjara,	3	
PA_kd_17:3.12.12	Sugati hoti ito paraṁ yato.	3	
PA_kd_17:3.12.13	Mā ca mado mā ca pamādo,	3	
PA_kd_17:3.12.14	Na hi pamattā sugatiṁ vajanti te;	3	
PA_kd_17:3.12.15	Tvaññeva tathā karissasi,	3	
PA_kd_17:3.12.16	Yena tvaṁ sugatiṁ gamissasī”ti.	3	
PA_kd_17:3.12.17	Atha kho nāḷāgiri hatthī soṇḍāya bhagavato pādapaṁsūni gahetvā uparimuddhani ākiritvā paṭikuṭiyova osakki, yāva bhagavantaṁ addakkhi.	3	
PA_kd_17:3.12.18	Atha kho nāḷāgiri hatthī hatthisālaṁ gantvā sake ṭhāne aṭṭhāsi.	3	
PA_kd_17:3.12.19	Tathā danto ca pana nāḷāgiri hatthī ahosi.	3	
PA_kd_17:3.12.20	Tena kho pana samayena manussā imaṁ gāthaṁ gāyanti—	3	
PA_kd_17:3.12.21	“Daṇḍeneke damayanti,	3	
PA_kd_17:3.12.22	aṅkusehi kasāhi ca;	3	
PA_kd_17:3.12.23	Adaṇḍena asatthena,	3	
PA_kd_17:3.12.24	nāgo danto mahesinā”ti.	3	
PA_kd_17:3.13.1	Manussā ujjhāyanti khiyyanti vipācenti—	3	
PA_kd_17:3.13.2	“yāva pāpo ayaṁ devadatto, alakkhiko, yatra hi nāma samaṇassa gotamassa evaṁmahiddhikassa evaṁmahānubhāvassa vadhāya parakkamissatī”ti.	3	
PA_kd_17:3.13.3	Devadattassa lābhasakkāro parihāyi.	3	
PA_kd_17:3.13.4	Bhagavato ca lābhasakkāro abhivaḍḍhi.	3	
PA_kd_17:3.13.5.0	6. Pañcavatthuyācanakathā	3	
PA_kd_17:3.13.5.1	Tena kho pana samayena devadatto parihīnalābhasakkāro sapariso kulesu viññāpetvā viññāpetvā bhuñjati.	3	
PA_kd_17:3.13.6	Manussā ujjhāyanti khiyyanti vipācenti—	3	
PA_kd_17:3.13.7	“kathañhi nāma samaṇā sakyaputtiyā kulesu viññāpetvā viññāpetvā bhuñjissanti.	3	
PA_kd_17:3.13.8	Kassa sampannaṁ na manāpaṁ, kassa sāduṁ na ruccatī”ti.	3	
PA_kd_17:3.13.9	Assosuṁ kho bhikkhū tesaṁ manussānaṁ ujjhāyantānaṁ khiyyantānaṁ vipācentānaṁ.	3	
PA_kd_17:3.13.10	Ye te bhikkhū appicchā …pe… te ujjhāyanti khiyyanti vipācenti—	3	
PA_kd_17:3.13.11	“kathañhi nāma devadatto sapariso kulesu viññāpetvā viññāpetvā bhuñjissatī”ti.	3	
PA_kd_17:3.13.12	Bhagavato etamatthaṁ ārocesuṁ …pe…	3	
PA_kd_17:3.13.13	“saccaṁ kira tvaṁ, devadatta, sapariso kulesu viññāpetvā viññāpetvā bhuñjasī”ti?	3	
PA_kd_17:3.13.14	“Saccaṁ, bhagavā”ti …pe…	3	
PA_kd_17:3.13.15	vigarahitvā …pe…	3	
PA_kd_17:3.13.16	dhammiṁ kathaṁ katvā bhikkhū āmantesi—	3	
PA_kd_17:3.13.17	“tena hi, bhikkhave, bhikkhūnaṁ kulesu tikabhojanaṁ paññapessāmi tayo atthavase paṭicca—	3	
PA_kd_17:3.13.18	dummaṅkūnaṁ puggalānaṁ niggahāya;	3	
PA_kd_17:3.13.19	pesalānaṁ bhikkhūnaṁ phāsuvihārāya, ‘mā pāpicchā pakkhaṁ nissāya saṅghaṁ bhindeyyun’ti;	3	
PA_kd_17:3.13.20	kulānuddayāya ca.	3	
PA_kd_17:3.13.21	Gaṇabhojane yathādhammo kāretabbo”ti.	3	
PA_kd_17:3.14.1_0	Atha kho devadatto yena kokāliko kaṭamodakatissako khaṇḍadeviyā putto samuddadatto	3	
PA_kd_17:3.14.1_1	tenupasaṅkami, upasaṅkamitvā kokālikaṁ kaṭamodakatissakaṁ khaṇḍadeviyā puttaṁ samuddadattaṁ etadavoca—	3	
PA_kd_17:3.14.2	“etha, mayaṁ, āvuso, samaṇassa gotamassa saṅghabhedaṁ karissāma cakkabhedan”ti.	3	
PA_kd_17:3.14.3	Evaṁ vutte, kokāliko devadattaṁ etadavoca—	3	
PA_kd_17:3.14.4	“samaṇo kho, āvuso, gotamo mahiddhiko mahānubhāvo.	3	
PA_kd_17:3.14.5	Kathaṁ mayaṁ samaṇassa gotamassa saṅghabhedaṁ karissāma cakkabhedan”ti?	3	
PA_kd_17:3.14.6	“Etha, mayaṁ, āvuso, samaṇaṁ gotamaṁ upasaṅkamitvā pañca vatthūni yācissāma—	3	
PA_kd_17:3.14.7	‘bhagavā, bhante, anekapariyāyena appicchassa santuṭṭhassa sallekhassa dhutassa pāsādikassa apacayassa vīriyārambhassa vaṇṇavādī.	3	
PA_kd_17:3.14.8	Imāni, bhante, pañca vatthūni anekapariyāyena appicchatāya santuṭṭhiyā sallekhāya dhutatāya pāsādikatāya apacayāya vīriyārambhāya saṁvattanti.	3	
PA_kd_17:3.14.9	Sādhu, bhante, bhikkhū yāvajīvaṁ āraññikā assu; yo gāmantaṁ osareyya, vajjaṁ naṁ phuseyya.	3	
PA_kd_17:3.14.10	Yāvajīvaṁ piṇḍapātikā assu; yo nimantanaṁ sādiyeyya, vajjaṁ naṁ phuseyya.	3	
PA_kd_17:3.14.11	Yāvajīvaṁ paṁsukūlikā assu; yo gahapaticīvaraṁ sādiyeyya, vajjaṁ naṁ phuseyya.	3	
PA_kd_17:3.14.12	Yāvajīvaṁ rukkhamūlikā assu; yo channaṁ upagaccheyya, vajjaṁ naṁ phuseyya.	3	
PA_kd_17:3.14.13	Yāvajīvaṁ macchamaṁsaṁ na khādeyyuṁ; yo macchamaṁsaṁ khādeyya, vajjaṁ naṁ phuseyyā’ti.	3	
PA_kd_17:3.14.14	Imāni pañca vatthūni samaṇo gotamo nānujānissati.	3	
PA_kd_17:3.14.15	Te mayaṁ imehi pañcahi vatthūhi janaṁ saññāpessāmā”ti.	3	
PA_kd_17:3.14.16	“Sakkā kho, āvuso, imehi pañcahi vatthūhi samaṇassa gotamassa saṅghabhedo kātuṁ cakkabhedo.	3	
PA_kd_17:3.14.17	Lūkhappasannā hi, āvuso, manussā”ti.	3	
PA_kd_17:3.15.1	Atha kho devadatto sapariso yena bhagavā tenupasaṅkami, upasaṅkamitvā bhagavantaṁ abhivādetvā ekamantaṁ nisīdi.	3	
PA_kd_17:3.15.2	Ekamantaṁ nisinno kho devadatto bhagavantaṁ etadavoca—	3	
PA_kd_17:3.15.3	“bhagavā, bhante, anekapariyāyena appicchassa santuṭṭhassa sallekhassa dhutassa pāsādikassa apacayassa vīriyārambhassa vaṇṇavādī.	3	
PA_kd_17:3.15.4	Imāni, bhante, pañca vatthūni anekapariyāyena appicchatāya santuṭṭhiyā sallekhāya dhutatāya pāsādikatāya apacayāya vīriyārambhāya saṁvattanti.	3	
PA_kd_17:3.15.5	Sādhu, bhante, bhikkhū yāvajīvaṁ āraññikā assu; yo gāmantaṁ osareyya, vajjaṁ naṁ phuseyya.	3	
PA_kd_17:3.15.6	Yāvajīvaṁ piṇḍapātikā assu; yo nimantanaṁ sādiyeyya, vajjaṁ naṁ phuseyya.	3	
PA_kd_17:3.15.7	Yāvajīvaṁ paṁsukūlikā assu; yo gahapaticīvaraṁ sādiyeyya, vajjaṁ naṁ phuseyya.	3	
PA_kd_17:3.15.8	Yāvajīvaṁ rukkhamūlikā assu; yo channaṁ upagaccheyya, vajjaṁ naṁ phuseyya.	3	
PA_kd_17:3.15.9	Yāvajīvaṁ macchamaṁsaṁ na khādeyyuṁ; yo macchamaṁsaṁ khādeyya, vajjaṁ naṁ phuseyyā”ti.	3	
PA_kd_17:3.15.10	“Alaṁ, devadatta.	3	
PA_kd_17:3.15.11	Yo icchati, āraññiko hotu; yo icchati, gāmante viharatu.	3	
PA_kd_17:3.15.12	Yo icchati, piṇḍapātiko hotu; yo icchati, nimantanaṁ sādiyatu.	3	
PA_kd_17:3.15.13	Yo icchati, paṁsukūliko hotu; yo icchati, gahapaticīvaraṁ sādiyatu.	3	
PA_kd_17:3.15.14	Aṭṭhamāse kho mayā, devadatta, rukkhamūlasenāsanaṁ anuññātaṁ;	3	
PA_kd_17:3.15.15	tikoṭiparisuddhaṁ macchamaṁsaṁ—	3	
PA_kd_17:3.15.16	adiṭṭhaṁ, assutaṁ, aparisaṅkitan”ti.	3	
PA_kd_17:3.15.17	Atha kho devadatto—	3	
PA_kd_17:3.15.18	“na bhagavā imāni pañca vatthūni anujānātī”ti—	3	
PA_kd_17:3.15.19	haṭṭho udaggo sapariso uṭṭhāyāsanā bhagavantaṁ abhivādetvā padakkhiṇaṁ katvā pakkāmi.	3	
PA_kd_17:3.15.20	Atha kho devadatto sapariso rājagahaṁ pavisitvā pañcahi vatthūhi janaṁ saññāpesi—	3	
PA_kd_17:3.15.21	“mayaṁ, āvuso, samaṇaṁ gotamaṁ upasaṅkamitvā pañca vatthūni yācimhā—	3	
PA_kd_17:3.15.22	‘bhagavā, bhante, anekapariyāyena appicchassa …pe…	3	
PA_kd_17:3.15.23	vīriyārambhassa vaṇṇavādī.	3	
PA_kd_17:3.15.24	Imāni, bhante, pañca vatthūni anekapariyāyena appicchatāya …pe…	3	
PA_kd_17:3.15.25	vīriyārambhāya saṁvattanti.	3	
PA_kd_17:3.15.26	Sādhu, bhante, bhikkhū yāvajīvaṁ āraññikā assu; yo gāmantaṁ osareyya, vajjaṁ naṁ phuseyya …pe…	3	
PA_kd_17:3.15.27	yāvajīvaṁ macchamaṁsaṁ na khādeyyuṁ; yo macchamaṁsaṁ khādeyya, vajjaṁ naṁ phuseyyā’ti.	3	
PA_kd_17:3.15.28	Imāni pañca vatthūni samaṇo gotamo nānujānāti.	3	
PA_kd_17:3.15.29	Te mayaṁ imehi pañcahi vatthūhi samādāya vattāmā”ti.	3	
PA_kd_17:3.16.1	Tattha ye te manussā assaddhā appasannā dubbuddhino, te evamāhaṁsu—	3	
PA_kd_17:3.16.2	“ime kho samaṇā sakyaputtiyā dhutā sallekhavuttino.	3	
PA_kd_17:3.16.3	Samaṇo pana gotamo bāhulliko bāhullāya cetetī”ti.	3	
PA_kd_17:3.16.4	Ye pana te manussā saddhā pasannā paṇḍitā byattā buddhimanto, te ujjhāyanti khiyyanti vipācenti—	3	
PA_kd_17:3.16.5	“kathañhi nāma devadatto bhagavato saṅghabhedāya parakkamissati cakkabhedāyā”ti.	3	
PA_kd_17:3.16.6	Assosuṁ kho bhikkhū tesaṁ manussānaṁ ujjhāyantānaṁ khiyyantānaṁ vipācentānaṁ.	3	
PA_kd_17:3.16.7	Ye te bhikkhū appicchā …pe… te ujjhāyanti khiyyanti vipācenti—	3	
PA_kd_17:3.16.8	“kathañhi nāma devadatto saṅghabhedāya parakkamissati cakkabhedāyā”ti.	3	
PA_kd_17:3.16.9	Atha kho te bhikkhū bhagavato etamatthaṁ ārocesuṁ …pe…	3	
PA_kd_17:3.16.10	“saccaṁ kira tvaṁ, devadatta, saṅghabhedāya parakkamasi cakkabhedāyā”ti?	3	
PA_kd_17:3.16.11	“Saccaṁ, bhagavā”ti.	3	
PA_kd_17:3.16.12	“Alaṁ, devadatta.	3	
PA_kd_17:3.16.13	Mā te rucci saṅghabhedo.	3	
PA_kd_17:3.16.14	Garuko kho, devadatta, saṅghabhedo.	3	
PA_kd_17:3.16.15	Yo kho, devadatta, samaggaṁ saṅghaṁ bhindati, kappaṭṭhikaṁ kibbisaṁ pasavati, kappaṁ nirayamhi paccati.	3	
PA_kd_17:3.16.16	Yo ca kho, devadatta, bhinnaṁ saṅghaṁ samaggaṁ karoti, brahmaṁ puññaṁ pasavati, kappaṁ saggamhi modati.	3	
PA_kd_17:3.16.17	Alaṁ, devadatta.	3	
PA_kd_17:3.16.18	Mā te rucci saṅghabhedo.	3	
PA_kd_17:3.16.19	Garuko kho, devadatta, saṅghabhedo”ti.	3	
PA_kd_17:3.17.1	Atha kho āyasmā ānando pubbaṇhasamayaṁ nivāsetvā pattacīvaramādāya rājagahaṁ piṇḍāya pāvisi.	3	
PA_kd_17:3.17.2	Addasā kho devadatto āyasmantaṁ ānandaṁ rājagahe piṇḍāya carantaṁ.	3	
PA_kd_17:3.17.3	Disvāna yenāyasmā ānando tenupasaṅkami, upasaṅkamitvā āyasmantaṁ ānandaṁ etadavoca—	3	
PA_kd_17:3.17.4	“ajjataggedānāhaṁ, āvuso ānanda, aññatreva bhagavatā, aññatreva bhikkhusaṅghā, uposathaṁ karissāmi saṅghakammaṁ karissāmī”ti.	3	
PA_kd_17:3.17.5	Atha kho āyasmā ānando rājagahe piṇḍāya caritvā pacchābhattaṁ piṇḍapātapaṭikkanto yena bhagavā tenupasaṅkami, upasaṅkamitvā bhagavantaṁ abhivādetvā ekamantaṁ nisīdi.	3	
PA_kd_17:3.17.6	Ekamantaṁ nisinno kho āyasmā ānando bhagavantaṁ etadavoca—	3	
PA_kd_17:3.17.7	“idhāhaṁ, bhante, pubbaṇhasamayaṁ nivāsetvā pattacīvaramādāya rājagahaṁ piṇḍāya pāvisiṁ.	3	
PA_kd_17:3.17.8	Addasā kho maṁ, bhante, devadatto rājagahe piṇḍāya carantaṁ.	3	
PA_kd_17:3.17.9	Disvāna yenāhaṁ tenupasaṅkami, upasaṅkamitvā maṁ etadavoca—	3	
PA_kd_17:3.17.10	‘ajjataggedānāhaṁ, āvuso ānanda, aññatreva bhagavatā, aññatreva bhikkhusaṅghā, uposathaṁ karissāmi saṅghakammaṁ karissāmī’ti.	3	
PA_kd_17:3.17.11	Ajjatagge, bhante, devadatto saṅghaṁ bhindissatī”ti.	3	
PA_kd_17:3.17.12	Atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi—	3	
PA_kd_17:3.17.13	“Sukaraṁ sādhunā sādhuṁ,	3	
PA_kd_17:3.17.14	Sādhuṁ pāpena dukkaraṁ;	3	
PA_kd_17:3.17.15	Pāpaṁ pāpena sukaraṁ,	3	
PA_kd_17:3.17.16	Pāpamariyehi dukkaran”ti.	3	
PA_kd_17:3.17.17	Dutiyabhāṇavāro niṭṭhito.	3	
PA_kd_17:4.1.0	1. Saṅghabhedakathā	4	
PA_kd_17:4.1.1	Atha kho devadatto tadahuposathe uṭṭhāyāsanā salākaṁ gāhesi—	4	
PA_kd_17:4.1.2	“mayaṁ, āvuso, samaṇaṁ gotamaṁ upasaṅkamitvā pañca vatthūni yācimhā—	4	
PA_kd_17:4.1.3	‘bhagavā, bhante, anekapariyāyena appicchassa …pe…	4	
PA_kd_17:4.1.4	vīriyārambhassa vaṇṇavādī.	4	
PA_kd_17:4.1.5	Imāni, bhante, pañca vatthūni anekapariyāyena appicchatāya …pe…	4	
PA_kd_17:4.1.6	vīriyārambhāya saṁvattanti.	4	
PA_kd_17:4.1.7.1	Sādhu, bhante, bhikkhū yāvajīvaṁ āraññikā assu; yo gāmantaṁ osareyya, vajjaṁ naṁ phuseyya …pe…	4	
PA_kd_17:4.1.8	yāvajīvaṁ macchamaṁsaṁ na khādeyyuṁ; yo macchamaṁsaṁ khādeyya, vajjaṁ naṁ phuseyyā’ti.	4	
PA_kd_17:4.1.9	Imāni pañca vatthūni samaṇo gotamo nānujānāti.	4	
PA_kd_17:4.1.10	Te mayaṁ imehi pañcahi vatthūhi samādāya vattāma.	4	
PA_kd_17:4.1.11	Yassāyasmato imāni pañca vatthūni khamanti, so salākaṁ gaṇhātū”ti.	4	
PA_kd_17:4.1.12	Tena kho pana samayena vesālikā vajjiputtakā pañcamattāni bhikkhusatāni navakā ceva honti appakataññuno ca.	4	
PA_kd_17:4.1.13	Te—“ayaṁ dhammo, ayaṁ vinayo, idaṁ satthusāsanan”ti salākaṁ gaṇhiṁsu.	4	
PA_kd_17:4.1.14	Atha kho devadatto saṅghaṁ bhinditvā pañcamattāni bhikkhusatāni ādāya yena gayāsīsaṁ tena pakkāmi.	4	
PA_kd_17:4.1.15	Atha kho sāriputtamoggallānā yena bhagavā tenupasaṅkamiṁsu, upasaṅkamitvā bhagavantaṁ abhivādetvā ekamantaṁ nisīdiṁsu.	4	
PA_kd_17:4.1.16	Ekamantaṁ nisinno kho āyasmā sāriputto bhagavantaṁ etadavoca—	4	
PA_kd_17:4.1.17	“devadatto, bhante, saṅghaṁ bhinditvā pañcamattāni bhikkhusatāni ādāya yena gayāsīsaṁ tena pakkanto”ti.	4	
PA_kd_17:4.1.18	“Na hi nāma tumhākaṁ, sāriputtā, tesu navakesu bhikkhūsu kāruññampi bhavissati?	4	
PA_kd_17:4.1.19	Gacchatha tumhe, sāriputtā, purā te bhikkhū anayabyasanaṁ āpajjantī”ti.	4	
PA_kd_17:4.1.20	“Evaṁ, bhante”ti kho sāriputtamoggallānā bhagavato paṭissutvā uṭṭhāyāsanā bhagavantaṁ abhivādetvā padakkhiṇaṁ katvā yena gayāsīsaṁ tenupasaṅkamiṁsu.	4	
PA_kd_17:4.1.21	Tena kho pana samayena aññataro bhikkhu bhagavato avidūre rodamāno ṭhito hoti.	4	
PA_kd_17:4.1.22	Atha kho bhagavā taṁ bhikkhuṁ etadavoca—	4	
PA_kd_17:4.1.23	“kissa tvaṁ, bhikkhu, rodasī”ti?	4	
PA_kd_17:4.1.24	“Yepi te, bhante, bhagavato aggasāvakā sāriputtamoggallānā tepi devadattassa santike gacchanti devadattassa dhammaṁ rocentā”ti.	4	
PA_kd_17:4.1.25	“Aṭṭhānametaṁ, bhikkhu, anavakāso, yaṁ sāriputtamoggallānā devadattassa dhammaṁ roceyyuṁ, api ca te gatā bhikkhūnaṁ saññattiyā”ti.	4	
PA_kd_17:4.2.1	Tena kho pana samayena devadatto mahatiyā parisāya parivuto dhammaṁ desento nisinno hoti.	4	
PA_kd_17:4.2.2	Addasā kho devadatto sāriputtamoggallāne dūratova āgacchante.	4	
PA_kd_17:4.2.3	Disvāna bhikkhū āmantesi—	4	
PA_kd_17:4.2.4	“passatha, bhikkhave, yāva svākkhāto mayā dhammo, yepi te samaṇassa gotamassa aggasāvakā sāriputtamoggallānā tepi mama santike āgacchanti.	4	
PA_kd_17:4.2.5	Mama dhammaṁ rocentā”ti.	4	
PA_kd_17:4.2.6	Evaṁ vutte, kokāliko devadattaṁ etadavoca—	4	
PA_kd_17:4.2.7	“mā, āvuso devadatta, sāriputtamoggallāne vissasi.	4	
PA_kd_17:4.2.8	Pāpicchā sāriputtamoggallānā, pāpikānaṁ icchānaṁ vasaṁ gatā”ti.	4	
PA_kd_17:4.2.9	“Alaṁ, āvuso.	4	
PA_kd_17:4.2.10	Svāgataṁ tesaṁ yato me dhammaṁ rocentī”ti.	4	
PA_kd_17:4.2.11	Atha kho devadatto āyasmantaṁ sāriputtaṁ upaḍḍhāsanena nimantesi—	4	
PA_kd_17:4.2.12	“ehāvuso sāriputta, idha nisīdāhī”ti.	4	
PA_kd_17:4.2.13	“Alaṁ, āvuso”ti kho āyasmā sāriputto aññataraṁ āsanaṁ gahetvā ekamantaṁ nisīdi.	4	
PA_kd_17:4.2.14	Āyasmāpi kho mahāmoggallāno aññataraṁ āsanaṁ gahetvā ekamantaṁ nisīdi.	4	
PA_kd_17:4.2.15	Atha kho devadatto bahudeva rattiṁ bhikkhū dhammiyā kathāya sandassetvā samādapetvā samuttejetvā sampahaṁsetvā āyasmantaṁ sāriputtaṁ ajjhesi—	4	
PA_kd_17:4.2.16	“vigatathinamiddho kho, āvuso sāriputta, bhikkhusaṅgho.	4	
PA_kd_17:4.2.17	Paṭibhātu taṁ, āvuso sāriputta, bhikkhūnaṁ dhammī kathā, piṭṭhi me āgilāyati, tamahaṁ āyamissāmī”ti.	4	
PA_kd_17:4.2.18	“Evamāvuso”ti kho āyasmā sāriputto devadattassa paccassosi.	4	
PA_kd_17:4.2.19	Atha kho devadatto catugguṇaṁ saṅghāṭiṁ paññapetvā dakkhiṇena passena seyyaṁ kappesi.	4	
PA_kd_17:4.2.20	Tassa kilamantassa muṭṭhassatissa asampajānassa muhuttakeneva niddā okkami.	4	
PA_kd_17:4.3.1	Atha kho āyasmā sāriputto ādesanāpāṭihāriyānusāsaniyā bhikkhū dhammiyā kathāya ovadi anusāsi.	4	
PA_kd_17:4.3.2	Āyasmā mahāmoggallāno iddhipāṭihāriyānusāsaniyā bhikkhū dhammiyā kathāya ovadi anusāsi.	4	
PA_kd_17:4.3.3_0	Atha kho tesaṁ bhikkhūnaṁ āyasmatā sāriputtena ādesanāpāṭihāriyānusāsaniyā āyasmatā	4	
PA_kd_17:4.3.3_1	ca mahāmoggallānena iddhipāṭihāriyānusāsaniyā ovadiyamānānaṁ anusāsiyamānānaṁ virajaṁ	4	
PA_kd_17:4.3.3_2	vītamalaṁ dhammacakkhuṁ udapādi—	4	
PA_kd_17:4.3.4	“yaṁ kiñci samudayadhammaṁ sabbaṁ taṁ nirodhadhamman”ti.	4	
PA_kd_17:4.3.5	Atha kho āyasmā sāriputto bhikkhū āmantesi—	4	
PA_kd_17:4.3.6	“gacchāma mayaṁ, āvuso, bhagavato santike.	4	
PA_kd_17:4.3.7	Yo tassa bhagavato dhammaṁ rocesi so āgacchatū”ti.	4	
PA_kd_17:4.3.8	Atha kho sāriputtamoggallānā tāni pañcabhikkhusatāni ādāya yena veḷuvanaṁ tenupasaṅkamiṁsu.	4	
PA_kd_17:4.3.9	Atha kho kokāliko devadattaṁ uṭṭhāpesi—	4	
PA_kd_17:4.3.10	“uṭṭhehi, āvuso devadatta, nītā te bhikkhū sāriputtamoggallānehi.	4	
PA_kd_17:4.3.11	Nanu tvaṁ, āvuso devadatta, mayā vutto—	4	
PA_kd_17:4.3.12	‘mā, āvuso devadatta, sāriputtamoggallāne vissāsi.	4	
PA_kd_17:4.3.13	Pāpicchā sāriputtamoggallānā, pāpikānaṁ icchānaṁ vasaṁ gatā’”ti?	4	
PA_kd_17:4.3.14	Atha kho devadattassa tattheva uṇhaṁ lohitaṁ mukhato uggañchi.	4	
PA_kd_17:4.4.1	Atha kho sāriputtamoggallānā yena bhagavā tenupasaṅkamiṁsu, upasaṅkamitvā bhagavantaṁ abhivādetvā ekamantaṁ nisīdisuṁ.	4	
PA_kd_17:4.4.2	Ekamantaṁ nisinno kho āyasmā sāriputto bhagavantaṁ etadavoca—	4	
PA_kd_17:4.4.3	“sādhu, bhante, bhedakānuvattakā bhikkhū puna upasampajjeyyun”ti.	4	
PA_kd_17:4.4.4	“Alaṁ, sāriputta.	4	
PA_kd_17:4.4.5	Mā te rucci bhedakānuvattakānaṁ bhikkhūnaṁ puna upasampadā.	4	
PA_kd_17:4.4.6	Tena hi tvaṁ, sāriputta, bhedakānuvattake bhikkhū thullaccayaṁ desāpehi.	4	
PA_kd_17:4.4.7	Kathaṁ pana te, sāriputta, devadatto paṭipajjī”ti?	4	
PA_kd_17:4.4.8	“Yatheva, bhante, bhagavā bahudeva rattiṁ bhikkhū dhammiyā kathāya sandassetvā samādapetvā samuttejetvā sampahaṁsetvā maṁ ajjhesati—	4	
PA_kd_17:4.4.9	‘vigatathinamiddho kho, sāriputta, bhikkhusaṅgho;	4	
PA_kd_17:4.4.10	paṭibhātu taṁ, sāriputta, bhikkhūnaṁ dhammī kathā, piṭṭhi me āgilāyati, tamahaṁ āyamissāmī’ti.	4	
PA_kd_17:4.4.11	Evameva kho, bhante, devadatto paṭipajjī”ti.	4	
PA_kd_17:4.5.1	Atha kho bhagavā bhikkhū āmantesi—	4	
PA_kd_17:4.5.2	“bhūtapubbaṁ, bhikkhave, araññāyatane mahāsarasī.	4	
PA_kd_17:4.5.3	Taṁ nāgā upanissāya vihariṁsu.	4	
PA_kd_17:4.5.4	Te taṁ sarasiṁ ogāhetvā, soṇḍāya bhisamuḷālaṁ abbuhitvā, suvikkhālitaṁ vikkhāletvā, akaddamaṁ saṅkhāditvā ajjhoharanti.	4	
PA_kd_17:4.5.5	Tesaṁ taṁ vaṇṇāya ceva hoti, balāya ca.	4	
PA_kd_17:4.5.6	Na ca tatonidānaṁ maraṇaṁ vā nigacchanti, maraṇamattaṁ vā dukkhaṁ.	4	
PA_kd_17:4.5.7	Tesaṁyeva kho pana, bhikkhave, mahānāgānaṁ anusikkhamānā taruṇā bhiṅkacchāpā.	4	
PA_kd_17:4.5.8	Te taṁ sarasiṁ ogāhetvā, soṇḍāya bhisamuḷālaṁ abbuhitvā, na suvikkhālitaṁ vikkhāletvā, sakaddamaṁ saṅkhāditvā, ajjhoharanti.	4	
PA_kd_17:4.5.9	Tesaṁ taṁ neva vaṇṇāya hoti, na balāya.	4	
PA_kd_17:4.5.10	Tatonidānañca maraṇaṁ vā nigacchanti, maraṇamattaṁ vā dukkhaṁ.	4	
PA_kd_17:4.5.11	Evameva kho, bhikkhave, devadatto mamānukrubbaṁ kapaṇo marissatīti.	4	
PA_kd_17:4.5.12	Mahāvarāhassa mahiṁ vikrubbato,	4	
PA_kd_17:4.5.13	Bhisaṁ ghasānassa nadīsu jaggato;	4	
PA_kd_17:4.5.14	Bhiṅkova paṅkaṁ abhibhakkhayitvā,	4	
PA_kd_17:4.5.15	Mamānukrubbaṁ kapaṇo marissatīti.	4	
PA_kd_17:4.6.1	Aṭṭhahi, bhikkhave, aṅgehi samannāgato bhikkhu dūteyyaṁ gantumarahati.	4	
PA_kd_17:4.6.2	Katamehi aṭṭhahi?	4	
PA_kd_17:4.6.3	Idha, bhikkhave, bhikkhu sotā ca hoti, sāvetā ca, uggahetā ca, dhāretā ca, viññātā ca, viññāpetā ca, kusalo ca sahitāsahitassa, no ca kalahakārako—	4	
PA_kd_17:4.6.4	imehi kho, bhikkhave, aṭṭhahaṅgehi samannāgato bhikkhu dūteyyaṁ gantumarahati.	4	
PA_kd_17:4.6.5	Aṭṭhahi, bhikkhave, aṅgehi samannāgato sāriputto dūteyyaṁ gantumarahati.	4	
PA_kd_17:4.6.6	Katamehi aṭṭhahi?	4	
PA_kd_17:4.6.7	Idha, bhikkhave, sāriputto sotā ca hoti, sāvetā ca, uggahetā ca, dhāretā ca, viññātā ca, viññāpetā ca, kusalo ca sahitāsahitassa, no ca kalahakārako—	4	
PA_kd_17:4.6.8	imehi kho, bhikkhave, aṭṭhahaṅgehi samannāgato sāriputto dūteyyaṁ gantumarahatīti.	4	
PA_kd_17:4.6.9	Yo ve na byathati patvā,	4	
PA_kd_17:4.6.10	parisaṁ uggavādiniṁ;	4	
PA_kd_17:4.6.11	Na ca hāpeti vacanaṁ,	4	
PA_kd_17:4.6.12	na ca chādeti sāsanaṁ.	4	
PA_kd_17:4.6.13	Asandiddho ca akkhāti,	4	
PA_kd_17:4.6.14	Pucchito ca na kuppati;	4	
PA_kd_17:4.6.15	Sa ve tādisako bhikkhu,	4	
PA_kd_17:4.6.16	Dūteyyaṁ gantumarahatīti.	4	
PA_kd_17:4.7.1	Aṭṭhahi, bhikkhave, asaddhammehi abhibhūto pariyādinnacitto devadatto āpāyiko nerayiko kappaṭṭho atekiccho.	4	
PA_kd_17:4.7.2	Katamehi aṭṭhahi?	4	
PA_kd_17:4.7.3	Lābhena, bhikkhave, abhibhūto pariyādinnacitto devadatto āpāyiko nerayiko kappaṭṭho atekiccho;	4	
PA_kd_17:4.7.4	alābhena, bhikkhave …pe…	4	
PA_kd_17:4.7.5	yasena, bhikkhave …pe…	4	
PA_kd_17:4.7.6	ayasena, bhikkhave …pe…	4	
PA_kd_17:4.7.7	sakkārena, bhikkhave …pe…	4	
PA_kd_17:4.7.8	asakkārena, bhikkhave …pe…	4	
PA_kd_17:4.7.9	pāpicchatāya, bhikkhave …pe…	4	
PA_kd_17:4.7.10	pāpamittatāya bhikkhave, abhibhūto pariyādinnacitto devadatto āpāyiko nerayiko kappaṭṭho atekiccho—	4	
PA_kd_17:4.7.11	imehi kho, bhikkhave, aṭṭhahi asaddhammehi abhibhūto pariyādinnacitto devadatto āpāyiko nerayiko kappaṭṭho atekiccho.	4	
PA_kd_17:4.7.12	Sādhu, bhikkhave, bhikkhu uppannaṁ lābhaṁ abhibhuyya abhibhuyya vihareyya, uppannaṁ alābhaṁ …pe…	4	
PA_kd_17:4.7.13	uppannaṁ yasaṁ …	4	
PA_kd_17:4.7.14	uppannaṁ ayasaṁ …	4	
PA_kd_17:4.7.15	uppannaṁ sakkāraṁ …	4	
PA_kd_17:4.7.16	uppannaṁ asakkāraṁ …	4	
PA_kd_17:4.7.17	uppannaṁ pāpicchataṁ …	4	
PA_kd_17:4.7.18	uppannaṁ pāpamittataṁ abhibhuyya abhibhuyya vihareyya.	4	
PA_kd_17:4.7.19	Kathañca, bhikkhave, bhikkhu atthavasaṁ paṭicca uppannaṁ lābhaṁ abhibhuyya abhibhuyya vihareyya, uppannaṁ alābhaṁ …pe…	4	
PA_kd_17:4.7.20	uppannaṁ yasaṁ …	4	
PA_kd_17:4.7.21	uppannaṁ ayasaṁ …	4	
PA_kd_17:4.7.22	uppannaṁ sakkāraṁ …	4	
PA_kd_17:4.7.23	uppannaṁ asakkāraṁ …	4	
PA_kd_17:4.7.24	uppannaṁ pāpicchataṁ …	4	
PA_kd_17:4.7.25	uppannaṁ pāpamittataṁ abhibhuyya abhibhuyya vihareyya?	4	
PA_kd_17:4.7.26_0	Yaṁ hissa, bhikkhave, uppannaṁ lābhaṁ anabhibhuyya viharato uppajjeyyuṁ āsavā vighātapariḷāhā,	4	
PA_kd_17:4.7.26_1	uppannaṁ lābhaṁ abhibhuyya abhibhuyya viharato evaṁsate āsavā vighātapariḷāhā na honti.	4	
PA_kd_17:4.7.27	Yaṁ hissa, bhikkhave, uppannaṁ alābhaṁ …pe…	4	
PA_kd_17:4.7.28	uppannaṁ yasaṁ …	4	
PA_kd_17:4.7.29	uppannaṁ ayasaṁ …	4	
PA_kd_17:4.7.30	uppannaṁ sakkāraṁ …	4	
PA_kd_17:4.7.31	uppannaṁ asakkāraṁ …	4	
PA_kd_17:4.7.32	uppannaṁ pāpicchataṁ …	4	
PA_kd_17:4.7.33	uppannaṁ pāpamittataṁ anabhibhuyya viharato uppajjeyyuṁ āsavā vighātapariḷāhā, uppannaṁ pāpamittataṁ abhibhuyya abhibhuyya viharato evaṁsate āsavā vighātapariḷāhā na honti.	4	
PA_kd_17:4.7.34	Idaṁ kho, bhikkhave, atthavasaṁ paṭicca uppannaṁ lābhaṁ abhibhuyya abhibhuyya vihareyya, uppannaṁ alābhaṁ …pe…	4	
PA_kd_17:4.7.35	uppannaṁ yasaṁ …	4	
PA_kd_17:4.7.36	uppannaṁ ayasaṁ …	4	
PA_kd_17:4.7.37	uppannaṁ sakkāraṁ …	4	
PA_kd_17:4.7.38	uppannaṁ asakkāraṁ …	4	
PA_kd_17:4.7.39	uppannaṁ pāpicchataṁ …	4	
PA_kd_17:4.7.40	uppannaṁ pāpamittataṁ abhibhuyya abhibhuyya vihareyya.	4	
PA_kd_17:4.7.41	Tasmātiha, bhikkhave, uppannaṁ lābhaṁ abhibhuyya abhibhuyya viharissāma, uppannaṁ alābhaṁ …pe…	4	
PA_kd_17:4.7.42	uppannaṁ yasaṁ …	4	
PA_kd_17:4.7.43	uppannaṁ ayasaṁ …	4	
PA_kd_17:4.7.44	uppannaṁ sakkāraṁ …	4	
PA_kd_17:4.7.45	uppannaṁ asakkāraṁ …	4	
PA_kd_17:4.7.46	uppannaṁ pāpicchataṁ …	4	
PA_kd_17:4.7.47	uppannaṁ pāpamittataṁ abhibhuyya abhibhuyya viharissāmāti;	4	
PA_kd_17:4.7.48	evañhi vo, bhikkhave, sikkhitabbanti.	4	
PA_kd_17:4.7.49	Tīhi, bhikkhave, asaddhammehi abhibhūto pariyādinnacitto devadatto āpāyiko nerayiko kappaṭṭho atekiccho.	4	
PA_kd_17:4.7.50	Katamehi tīhi?	4	
PA_kd_17:4.7.51	Pāpicchatā, pāpamittatā, oramattakena visesādhigamena antarā vosānaṁ āpādi—	4	
PA_kd_17:4.7.52	imehi kho, bhikkhave, tīhi asaddhammehi abhibhūto pariyādinnacitto devadatto āpāyiko nerayiko kappaṭṭho atekicchoti.	4	
PA_kd_17:4.8.1	Mā jātu koci lokasmiṁ,	4	
PA_kd_17:4.8.2	pāpiccho udapajjatha;	4	
PA_kd_17:4.8.3	Tadamināpi jānātha,	4	
PA_kd_17:4.8.4	pāpicchānaṁ yathāgati.	4	
PA_kd_17:4.8.5	Paṇḍitoti samaññāto,	4	
PA_kd_17:4.8.6	bhāvitattoti sammato;	4	
PA_kd_17:4.8.7	Jalaṁva yasasā aṭṭhā,	4	
PA_kd_17:4.8.8	devadattoti me sutaṁ.	4	
PA_kd_17:4.8.9	So pamādaṁ anuciṇṇo,	4	
PA_kd_17:4.8.10	āsajja naṁ tathāgataṁ;	4	
PA_kd_17:4.8.11	Avīcinirayaṁ patto,	4	
PA_kd_17:4.8.12	catudvāraṁ bhayānakaṁ.	4	
PA_kd_17:4.8.13	Aduṭṭhassa hi yo dubbhe,	4	
PA_kd_17:4.8.14	pāpakammaṁ akrubbato;	4	
PA_kd_17:4.8.15	Tameva pāpaṁ phusati,	4	
PA_kd_17:4.8.16	duṭṭhacittaṁ anādaraṁ.	4	
PA_kd_17:4.8.17	Samuddaṁ visakumbhena,	4	
PA_kd_17:4.8.18	yo maññeyya padūsituṁ;	4	
PA_kd_17:4.8.19	Na so tena padūseyya,	4	
PA_kd_17:4.8.20	bhesmā hi udadhī mahā.	4	
PA_kd_17:4.8.21	Evameva tathāgataṁ,	4	
PA_kd_17:4.8.22	yo vādenupahiṁsati;	4	
PA_kd_17:4.8.23	Samaggataṁ santacittaṁ,	4	
PA_kd_17:4.8.24	vādo tamhi na rūhati.	4	
PA_kd_17:4.8.25	Tādisaṁ mittaṁ krubbetha,	4	
PA_kd_17:4.8.26	tañca sevetha paṇḍito;	4	
PA_kd_17:4.8.27	Yassa maggānugo bhikkhu,	4	
PA_kd_17:4.8.28	khayaṁ dukkhassa pāpuṇe”ti.	4	
PA_kd_17:5.1.0	2. Upālipañhā	5	
PA_kd_17:5.1.1	Atha kho āyasmā upāli yena bhagavā tenupasaṅkami, upasaṅkamitvā bhagavantaṁ abhivādetvā ekamantaṁ nisīdi.	5	
PA_kd_17:5.1.2	Ekamantaṁ nisinno kho āyasmā upāli bhagavantaṁ etadavoca—	5	
PA_kd_17:5.1.3	“saṅgharāji saṅgharājīti, bhante, vuccati.	5	
PA_kd_17:5.1.4	Kittāvatā nu kho, bhante, saṅgharāji hoti, no ca saṅghabhedo?	5	
PA_kd_17:5.1.5	Kittāvatā ca pana saṅgharāji ceva hoti saṅghabhedo cā”ti?	5	
PA_kd_17:5.1.6	“Ekato, upāli, eko hoti, ekato dve, catuttho anussāveti, salākaṁ gāheti—	5	
PA_kd_17:5.1.7	‘ayaṁ dhammo, ayaṁ vinayo, idaṁ satthusāsanaṁ, imaṁ gaṇhatha, imaṁ rocethā’ti.	5	
PA_kd_17:5.1.8	Evampi kho, upāli, saṅgharāji hoti, no ca saṅghabhedo.	5	
PA_kd_17:5.1.9	Ekato, upāli, dve honti, ekato dve, pañcamo anussāveti, salākaṁ gāheti—	5	
PA_kd_17:5.1.10	‘ayaṁ dhammo, ayaṁ vinayo, idaṁ satthusāsanaṁ, imaṁ gaṇhatha, imaṁ rocethā’ti.	5	
PA_kd_17:5.1.11	Evampi kho, upāli, saṅgharāji hoti, no ca saṅghabhedo.	5	
PA_kd_17:5.1.12	Ekato, upāli, dve honti, ekato tayo, chaṭṭho anussāveti, salākaṁ gāheti—	5	
PA_kd_17:5.1.13	‘ayaṁ dhammo, ayaṁ vinayo, idaṁ satthusāsanaṁ, imaṁ gaṇhatha, imaṁ rocethā’ti.	5	
PA_kd_17:5.1.14	Evampi kho, upāli, saṅgharāji hoti, no ca saṅghabhedo.	5	
PA_kd_17:5.1.15	Ekato, upāli, tayo honti, ekato tayo, sattamo anussāveti, salākaṁ gāheti—	5	
PA_kd_17:5.1.16	‘ayaṁ dhammo, ayaṁ vinayo, idaṁ satthusāsanaṁ, imaṁ gaṇhatha, imaṁ rocethā’ti.	5	
PA_kd_17:5.1.17	Evampi kho, upāli, saṅgharāji hoti, no ca saṅghabhedo.	5	
PA_kd_17:5.1.18	Ekato, upāli, tayo honti, ekato cattāro, aṭṭhamo anussāveti, salākaṁ gāheti—	5	
PA_kd_17:5.1.19	‘ayaṁ dhammo, ayaṁ vinayo, idaṁ satthusāsanaṁ, imaṁ gaṇhatha, imaṁ rocethā’ti.	5	
PA_kd_17:5.1.20	Evampi kho, upāli, saṅgharāji hoti, no ca saṅghabhedo.	5	
PA_kd_17:5.1.21	Ekato, upāli, cattāro honti, ekato cattāro, navamo anussāveti, salākaṁ gāheti—	5	
PA_kd_17:5.1.22	‘ayaṁ dhammo, ayaṁ vinayo, idaṁ satthusāsanaṁ, imaṁ gaṇhatha, imaṁ rocethā’ti.	5	
PA_kd_17:5.1.23	Evaṁ kho, upāli, saṅgharāji ceva hoti saṅghabhedo ca.	5	
PA_kd_17:5.1.24	Navannaṁ vā, upāli, atirekanavannaṁ vā saṅgharāji ceva hoti saṅghabhedo ca.	5	
PA_kd_17:5.1.25	Na kho, upāli, bhikkhunī saṅghaṁ bhindati, api ca bhedāya parakkamati, na sikkhamānā saṅghaṁ bhindati …pe…	5	
PA_kd_17:5.1.26	na sāmaṇero saṅghaṁ bhindati, na sāmaṇerī saṅghaṁ bhindati, na upāsako saṅghaṁ bhindati, na upāsikā saṅghaṁ bhindati, api ca bhedāya parakkamati.	5	
PA_kd_17:5.1.27	Bhikkhu kho, upāli, pakatatto, samānasaṁvāsako, samānasīmāyaṁ ṭhito, saṅghaṁ bhindatī”ti.	5	
PA_kd_17:5.2.1	“Saṅghabhedo saṅghabhedoti, bhante, vuccati.	5	
PA_kd_17:5.2.2	Kittāvatā nu kho, bhante, saṅgho bhinno hotī”ti?	5	
PA_kd_17:5.2.3	“Idhupāli, bhikkhū adhammaṁ dhammoti dīpenti.	5	
PA_kd_17:5.2.4	Dhammaṁ adhammoti dīpenti.	5	
PA_kd_17:5.2.5	Avinayaṁ vinayoti dīpenti.	5	
PA_kd_17:5.2.6	Vinayaṁ avinayoti dīpenti.	5	
PA_kd_17:5.2.7	Abhāsitaṁ alapitaṁ tathāgatena bhāsitaṁ lapitaṁ tathāgatenāti dīpenti.	5	
PA_kd_17:5.2.8	Bhāsitaṁ lapitaṁ tathāgatena abhāsitaṁ alapitaṁ tathāgatenāti dīpenti.	5	
PA_kd_17:5.2.9	Anāciṇṇaṁ tathāgatena āciṇṇaṁ tathāgatenāti dīpenti.	5	
PA_kd_17:5.2.10	Āciṇṇaṁ tathāgatena anāciṇṇaṁ tathāgatenāti dīpenti.	5	
PA_kd_17:5.2.11	Apaññattaṁ tathāgatena paññattaṁ tathāgatenāti dīpenti.	5	
PA_kd_17:5.2.12	Paññattaṁ tathāgatena apaññattaṁ tathāgatenāti dīpenti.	5	
PA_kd_17:5.2.13	Anāpattiṁ āpattīti dīpenti.	5	
PA_kd_17:5.2.14	Āpattiṁ anāpattīti dīpenti.	5	
PA_kd_17:5.2.15	Lahukaṁ āpattiṁ garukā āpattīti dīpenti.	5	
PA_kd_17:5.2.16	Garukaṁ āpattiṁ lahukā āpattīti dīpenti.	5	
PA_kd_17:5.2.17	Sāvasesaṁ āpattiṁ anavasesā āpattīti dīpenti.	5	
PA_kd_17:5.2.18	Anavasesaṁ āpattiṁ sāvasesā āpattīti dīpenti.	5	
PA_kd_17:5.2.19	Duṭṭhullaṁ āpattiṁ aduṭṭhullā āpattīti dīpenti.	5	
PA_kd_17:5.2.20	Aduṭṭhullaṁ āpattiṁ duṭṭhullā āpattīti dīpenti.	5	
PA_kd_17:5.2.21	Te imehi aṭṭhārasahi vatthūhi apakassanti, avapakassanti, āveniṁ uposathaṁ karonti, āveniṁ pavāraṇaṁ karonti, āveniṁ saṅghakammaṁ karonti.	5	
PA_kd_17:5.2.22	Ettāvatā kho, upāli, saṅgho bhinno hotī”ti.	5	
PA_kd_17:5.3.1	“Saṅghasāmaggī saṅghasāmaggīti, bhante, vuccati.	5	
PA_kd_17:5.3.2	Kittāvatā nu kho, bhante, saṅgho samaggo hotī”ti?	5	
PA_kd_17:5.3.3	“Idhupāli, bhikkhū adhammaṁ adhammoti dīpenti.	5	
PA_kd_17:5.3.4	Dhammaṁ dhammoti dīpenti.	5	
PA_kd_17:5.3.5	Avinayaṁ avinayoti dīpenti.	5	
PA_kd_17:5.3.6	Vinayaṁ vinayoti dīpenti.	5	
PA_kd_17:5.3.7	Abhāsitaṁ alapitaṁ tathāgatena abhāsitaṁ alapitaṁ tathāgatenāti dīpenti.	5	
PA_kd_17:5.3.8	Bhāsitaṁ lapitaṁ tathāgatena bhāsitaṁ lapitaṁ tathāgatenāti dīpenti.	5	
PA_kd_17:5.3.9	Anāciṇṇaṁ tathāgatena anāciṇṇaṁ tathāgatenāti dīpenti.	5	
PA_kd_17:5.3.10	Āciṇṇaṁ tathāgatena āciṇṇaṁ tathāgatenāti dīpenti.	5	
PA_kd_17:5.3.11	Apaññattaṁ tathāgatena apaññattaṁ tathāgatenāti dīpenti.	5	
PA_kd_17:5.3.12	Paññattaṁ tathāgatena paññattaṁ tathāgatenāti dīpenti.	5	
PA_kd_17:5.3.13	Anāpattiṁ anāpattīti dīpenti.	5	
PA_kd_17:5.3.14	Āpattiṁ āpattīti dīpenti.	5	
PA_kd_17:5.3.15	Lahukaṁ āpattiṁ lahukā āpattīti dīpenti.	5	
PA_kd_17:5.3.16	Garukaṁ āpattiṁ garukā āpattīti dīpenti.	5	
PA_kd_17:5.3.17	Sāvasesaṁ āpattiṁ sāvasesā āpattīti dīpenti.	5	
PA_kd_17:5.3.18	Anavasesaṁ āpattiṁ anavasesā āpattīti dīpenti.	5	
PA_kd_17:5.3.19	Duṭṭhullaṁ āpattiṁ duṭṭhullā āpattīti dīpenti.	5	
PA_kd_17:5.3.20	Aduṭṭhullaṁ āpattiṁ aduṭṭhullā āpattīti dīpenti.	5	
PA_kd_17:5.3.21	Te imehi aṭṭhārasahi vatthūhi na apakassanti, na avapakassanti, na āveniṁ uposathaṁ karonti, na āveniṁ pavāraṇaṁ karonti, na āveniṁ saṅghakammaṁ karonti.	5	
PA_kd_17:5.3.22	Ettāvatā kho, upāli, saṅgho samaggo hotī”ti.	5	
PA_kd_17:5.4.1	“Samaggaṁ pana, bhante, saṅghaṁ bhinditvā kiṁ so pasavatī”ti?	5	
PA_kd_17:5.4.2	“Samaggaṁ kho, upāli, saṅghaṁ bhinditvā kappaṭṭhikaṁ kibbisaṁ pasavati, kappaṁ nirayamhi paccatīti.	5	
PA_kd_17:5.4.3	Āpāyiko nerayiko,	5	
PA_kd_17:5.4.4	Kappaṭṭho saṅghabhedako;	5	
PA_kd_17:5.4.5	Vaggarato adhammaṭṭho,	5	
PA_kd_17:5.4.6	Yogakkhemā padhaṁsati;	5	
PA_kd_17:5.4.7	Saṅghaṁ samaggaṁ bhinditvā,	5	
PA_kd_17:5.4.8	Kappaṁ nirayamhi paccatī”ti.	5	
PA_kd_17:5.4.9	“Bhinnaṁ pana, bhante, saṅghaṁ samaggaṁ katvā kiṁ so pasavatī”ti?	5	
PA_kd_17:5.4.10	“Bhinnaṁ kho, upāli, saṅghaṁ samaggaṁ katvā brahmaṁ puññaṁ pasavati, kappaṁ saggamhi modatīti.	5	
PA_kd_17:5.4.11	Sukhā saṅghassa sāmaggī,	5	
PA_kd_17:5.4.12	samaggānañca anuggaho;	5	
PA_kd_17:5.4.13	Samaggarato dhammaṭṭho,	5	
PA_kd_17:5.4.14	yogakkhemā na dhaṁsati;	5	
PA_kd_17:5.4.15	Saṅghaṁ samaggaṁ katvāna,	5	
PA_kd_17:5.4.16	kappaṁ saggamhi modatī”ti.	5	
PA_kd_17:5.5.1	“Siyā nu kho, bhante, saṅghabhedako āpāyiko, nerayiko, kappaṭṭho, atekiccho”ti?	5	
PA_kd_17:5.5.2	“Siyā, upāli, saṅghabhedako āpāyiko, nerayiko, kappaṭṭho, atekiccho”ti.	5	
PA_kd_17:5.5.3	“Siyā pana, bhante, saṅghabhedako na āpāyiko, na nerayiko, na kappaṭṭho, na atekiccho”ti?	5	
PA_kd_17:5.5.4	“Siyā, upāli, saṅghabhedako na āpāyiko, na nerayiko, na kappaṭṭho, na atekiccho”ti.	5	
PA_kd_17:5.5.5	“Katamo pana, bhante, saṅghabhedako āpāyiko, nerayiko, kappaṭṭho, atekiccho”ti?	5	
PA_kd_17:5.5.6	“Idhupāli, bhikkhu adhammaṁ dhammoti dīpeti.	5	
PA_kd_17:5.5.7	Tasmiṁ adhammadiṭṭhi, bhede adhammadiṭṭhi, vinidhāya diṭṭhiṁ, vinidhāya khantiṁ, vinidhāya ruciṁ, vinidhāya bhāvaṁ, anussāveti, salākaṁ gāheti—	5	
PA_kd_17:5.5.8	‘ayaṁ dhammo, ayaṁ vinayo, idaṁ satthusāsanaṁ, imaṁ gaṇhatha, imaṁ rocethā’ti.	5	
PA_kd_17:5.5.9	Ayampi kho, upāli, saṅghabhedako āpāyiko, nerayiko, kappaṭṭho, atekiccho.	5	
PA_kd_17:5.5.10	Puna caparaṁ, upāli, bhikkhu adhammaṁ dhammoti dīpeti.	5	
PA_kd_17:5.5.11	Tasmiṁ adhammadiṭṭhi, bhede dhammadiṭṭhi, vinidhāya diṭṭhiṁ, vinidhāya khantiṁ, vinidhāya ruciṁ, vinidhāya bhāvaṁ, anussāveti, salākaṁ gāheti—	5	
PA_kd_17:5.5.12	‘ayaṁ dhammo, ayaṁ vinayo, idaṁ satthusāsanaṁ, imaṁ gaṇhatha, imaṁ rocethā’ti.	5	
PA_kd_17:5.5.13	Ayampi kho, upāli, saṅghabhedako āpāyiko, nerayiko, kappaṭṭho, atekiccho.	5	
PA_kd_17:5.5.14	Puna caparaṁ, upāli, bhikkhu adhammaṁ dhammoti dīpeti.	5	
PA_kd_17:5.5.15	Tasmiṁ adhammadiṭṭhi, bhede vematiko, vinidhāya diṭṭhiṁ, vinidhāya khantiṁ, vinidhāya ruciṁ, vinidhāya bhāvaṁ, anussāveti, salākaṁ gāheti—	5	
PA_kd_17:5.5.16	‘ayaṁ dhammo, ayaṁ vinayo, idaṁ satthusāsanaṁ, imaṁ gaṇhatha, imaṁ rocethā’ti.	5	
PA_kd_17:5.5.17	Ayampi kho, upāli, saṅghabhedako āpāyiko, nerayiko, kappaṭṭho, atekiccho.	5	
PA_kd_17:5.5.18	Puna caparaṁ, upāli, bhikkhu adhammaṁ dhammoti dīpeti.	5	
PA_kd_17:5.5.19	Tasmiṁ dhammadiṭṭhi, bhede adhammadiṭṭhi …pe…	5	
PA_kd_17:5.5.20	tasmiṁ dhammadiṭṭhi bhede dhammadiṭṭhi.	5	
PA_kd_17:5.5.21	Tasmiṁ dhammadiṭṭhi bhede vematiko.	5	
PA_kd_17:5.5.22	Tasmiṁ vematiko bhede adhammadiṭṭhi.	5	
PA_kd_17:5.5.23	Tasmiṁ vematiko bhede dhammadiṭṭhi.	5	
PA_kd_17:5.5.24	Tasmiṁ vematiko bhede vematiko vinidhāya diṭṭhiṁ, vinidhāya khantiṁ, vinidhāya ruciṁ, vinidhāya bhāvaṁ, anussāveti, salākaṁ gāheti—	5	
PA_kd_17:5.5.25	‘ayaṁ dhammo, ayaṁ vinayo, idaṁ satthusāsanaṁ, imaṁ gaṇhatha, imaṁ rocethā’ti.	5	
PA_kd_17:5.5.26	Ayampi kho, upāli, saṅghabhedako āpāyiko, nerayiko, kappaṭṭho, atekiccho.	5	
PA_kd_17:5.5.27	Puna caparaṁ, upāli, bhikkhu dhammaṁ adhammoti dīpeti …pe…	5	
PA_kd_17:5.5.28	avinayaṁ vinayoti dīpeti …	5	
PA_kd_17:5.5.29	vinayaṁ avinayoti dīpeti …	5	
PA_kd_17:5.5.30	abhāsitaṁ alapitaṁ tathāgatena bhāsitaṁ lapitaṁ tathāgatenāti dīpeti …	5	
PA_kd_17:5.5.31	bhāsitaṁ lapitaṁ tathāgatena abhāsitaṁ alapitaṁ tathāgatenāti dīpeti …	5	
PA_kd_17:5.5.32	anāciṇṇaṁ tathāgatena āciṇṇaṁ tathāgatenāti dīpeti …	5	
PA_kd_17:5.5.33	āciṇṇaṁ tathāgatena anāciṇṇaṁ tathāgatenāti dīpeti …	5	
PA_kd_17:5.5.34	apaññattaṁ tathāgatena paññattaṁ tathāgatenāti dīpeti …	5	
PA_kd_17:5.5.35	paññattaṁ tathāgatena apaññattaṁ tathāgatenāti dīpeti …	5	
PA_kd_17:5.5.36	anāpattiṁ āpattīti dīpeti …	5	
PA_kd_17:5.5.37	āpattiṁ anāpattīti dīpeti …	5	
PA_kd_17:5.5.38	lahukaṁ āpattiṁ garukā āpattīti dīpeti …	5	
PA_kd_17:5.5.39	garukaṁ āpattiṁ lahukā āpattīti dīpeti …	5	
PA_kd_17:5.5.40	sāvasesaṁ āpattiṁ anavasesā āpattīti dīpeti …	5	
PA_kd_17:5.5.41	anavasesaṁ āpattiṁ sāvasesā āpattīti dīpeti …	5	
PA_kd_17:5.5.42	duṭṭhullaṁ āpattiṁ aduṭṭhullā āpattīti dīpeti …	5	
PA_kd_17:5.5.43	aduṭṭhullaṁ āpattiṁ duṭṭhullā āpattīti dīpeti …	5	
PA_kd_17:5.5.44	tasmiṁ adhammadiṭṭhi, bhede adhammadiṭṭhi …pe…	5	
PA_kd_17:5.5.45	tasmiṁ adhammadiṭṭhi, bhede dhammadiṭṭhi …	5	
PA_kd_17:5.5.46	tasmiṁ adhammadiṭṭhi, bhede vematiko …	5	
PA_kd_17:5.5.47	tasmiṁ dhammadiṭṭhi, bhede adhammadiṭṭhi …	5	
PA_kd_17:5.5.48	tasmiṁ dhammadiṭṭhi, bhede dhammadiṭṭhi …	5	
PA_kd_17:5.5.49	tasmiṁ dhammadiṭṭhi, bhede vematiko …	5	
PA_kd_17:5.5.50	tasmiṁ vematiko, bhede adhammadiṭṭhi …	5	
PA_kd_17:5.5.51	tasmiṁ vematiko, bhede dhammadiṭṭhi …	5	
PA_kd_17:5.5.52	tasmiṁ vematiko, bhede vematiko, vinidhāya diṭṭhiṁ, vinidhāya khantiṁ, vinidhāya ruciṁ, vinidhāya bhāvaṁ, anussāveti, salākaṁ gāheti—	5	
PA_kd_17:5.5.53	‘ayaṁ dhammo, ayaṁ vinayo, idaṁ satthusāsanaṁ, imaṁ gaṇhatha, imaṁ rocethā’ti.	5	
PA_kd_17:5.5.54	Ayampi kho, upāli, saṅghabhedako āpāyiko, nerayiko, kappaṭṭho, atekiccho”ti.	5	
PA_kd_17:5.6.1	“Katamo pana, bhante, saṅghabhedako na āpāyiko, na nerayiko, na kappaṭṭho, na atekiccho”ti?	5	
PA_kd_17:5.6.2	“Idhupāli, bhikkhu adhammaṁ dhammoti dīpeti.	5	
PA_kd_17:5.6.3	Tasmiṁ dhammadiṭṭhi, bhede dhammadiṭṭhi, avinidhāya diṭṭhiṁ, avinidhāya khantiṁ, avinidhāya ruciṁ, avinidhāya bhāvaṁ, anussāveti, salākaṁ gāheti—	5	
PA_kd_17:5.6.4	‘ayaṁ dhammo, ayaṁ vinayo, idaṁ satthusāsanaṁ, imaṁ gaṇhatha, imaṁ rocethā’ti.	5	
PA_kd_17:5.6.5	Ayampi kho, upāli, saṅghabhedako na āpāyiko, na nerayiko, na kappaṭṭho, na atekiccho.	5	
PA_kd_17:5.6.6	Puna caparaṁ, upāli, bhikkhu dhammaṁ adhammoti dīpeti …pe…	5	
PA_kd_17:5.6.7	duṭṭhullaṁ āpattiṁ aduṭṭhullā āpattīti dīpeti.	5	
PA_kd_17:5.6.8	Tasmiṁ dhammadiṭṭhi, bhede dhammadiṭṭhi, avinidhāya diṭṭhiṁ, avinidhāya khantiṁ, avinidhāya ruciṁ, avinidhāya bhāvaṁ, anussāveti, salākaṁ gāheti—	5	
PA_kd_17:5.6.9	‘ayaṁ dhammo, ayaṁ vinayo, idaṁ satthusāsanaṁ, imaṁ gaṇhatha, imaṁ rocethā’ti.	5	
PA_kd_17:5.6.10	Ayampi kho, upāli, saṅghabhedako na āpāyiko, na nerayiko, na kappaṭṭho, na atekiccho”ti.	5	
PA_kd_17:5.6.11	Tatiyabhāṇavāro niṭṭhito.	5	
PA_kd_17:5.6.12	Saṅghabhedakakkhandhako sattamo.	5	
PA_kd_17:5.6.13	Tassuddānaṁ	5	
PA_kd_17:5.6.14	Anupiye abhiññātā,	5	
PA_kd_17:5.6.15	sukhumālo na icchati;	5	
PA_kd_17:5.6.16	Kasā vapā abhi ninne,	5	
PA_kd_17:5.6.17	niddhā lāve ca ubbahe.	5	
PA_kd_17:5.6.18	Puñjamaddapalālañca,	5	
PA_kd_17:5.6.19	bhusaophuṇanīhare;	5	
PA_kd_17:5.6.20	Āyatimpi na khīyanti,	5	
PA_kd_17:5.6.21	pitaro ca pitāmahā.	5	
PA_kd_17:5.6.22	Bhaddiyo anuruddho ca,	5	
PA_kd_17:5.6.23	ānando bhagu kimilo;	5	
PA_kd_17:5.6.24	Sakyamāno ca kosambiṁ,	5	
PA_kd_17:5.6.25	parihāyi kakudhena ca.	5	
PA_kd_17:5.6.26	Pakāsesi pituno ca,	5	
PA_kd_17:5.6.27	purise silaṁ nāḷāgiriṁ;	5	
PA_kd_17:5.6.28	Tikapañcagaruko kho,	5	
PA_kd_17:5.6.29	bhindi thullaccayena ca;	5	
PA_kd_17:5.6.30	Tayo aṭṭha puna tīṇi,	5	
PA_kd_17:5.6.31	rāji bhedā siyā nu khoti.	5	
PA_kd_17:5.6.32	Saṅghabhedakakkhandhako niṭṭhito.	5	
