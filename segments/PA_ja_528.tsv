segmentnr	original	folio	analyzed
PA_ja_528:0.1	Jātaka	0	
PA_ja_528:0.2	Paṇṇāsanipāta	0	
PA_ja_528:0.3	Niḷinikāvagga	0	
PA_ja_528:0.4	3. Mahābodhijātaka	0	
PA_ja_528:1.1	“Kiṁ nu daṇḍaṁ kimajinaṁ,	1	
PA_ja_528:1.2	kiṁ chattaṁ kimupāhanaṁ;	1	
PA_ja_528:1.3	Kimaṅkusañca pattañca,	1	
PA_ja_528:1.4	saṅghāṭiñcāpi brāhmaṇa;	1	
PA_ja_528:1.5	Taramānarūpohāsi,	1	
PA_ja_528:1.6	kiṁ nu patthayase disaṁ”.	1	
PA_ja_528:2.1	“Dvādasetāni vassāni,	2	
PA_ja_528:2.2	vusitāni tavantike;	2	
PA_ja_528:2.3	Nābhijānāmi soṇena,	2	
PA_ja_528:2.4	piṅgalenābhikūjitaṁ.	2	
PA_ja_528:3.1	Svāyaṁ dittova nadati,	3	
PA_ja_528:3.2	sukkadāṭhaṁ vidaṁsayaṁ;	3	
PA_ja_528:3.3	Tava sutvā sabhariyassa,	3	
PA_ja_528:3.4	vītasaddhassa maṁ pati”.	3	
PA_ja_528:4.1	“Ahu esa kato doso,	4	
PA_ja_528:4.2	yathā bhāsasi brāhmaṇa;	4	
PA_ja_528:4.3	Esa bhiyyo pasīdāmi,	4	
PA_ja_528:4.4	vasa brāhmaṇa māgamā”.	4	
PA_ja_528:5.1	“Sabbaseto pure āsi,	5	
PA_ja_528:5.2	tatopi sabalo ahu;	5	
PA_ja_528:5.3	Sabbalohitako dāni,	5	
PA_ja_528:5.4	kālo pakkamituṁ mama.	5	
PA_ja_528:6.1	Abbhantaraṁ pure āsi,	6	
PA_ja_528:6.2	tato majjhe tato bahi;	6	
PA_ja_528:6.3	Purā niddhamanā hoti,	6	
PA_ja_528:6.4	sayameva vajāmahaṁ.	6	
PA_ja_528:7.1	Vītasaddhaṁ na seveyya,	7	
PA_ja_528:7.2	udapānaṁvanodakaṁ;	7	
PA_ja_528:7.3	Sacepi naṁ anukhaṇe,	7	
PA_ja_528:7.4	vāri kaddamagandhikaṁ.	7	
PA_ja_528:8.1	Pasannameva seveyya,	8	
PA_ja_528:8.2	appasannaṁ vivajjaye;	8	
PA_ja_528:8.3	Pasannaṁ payirupāseyya,	8	
PA_ja_528:8.4	rahadaṁ vudakatthiko.	8	
PA_ja_528:9.1	Bhaje bhajantaṁ purisaṁ,	9	
PA_ja_528:9.2	abhajantaṁ na bhajjaye;	9	
PA_ja_528:9.3	Asappurisadhammo so,	9	
PA_ja_528:9.4	yo bhajantaṁ na bhajjati.	9	
PA_ja_528:10.1	Yo bhajantaṁ na bhajati,	10	
PA_ja_528:10.2	sevamānaṁ na sevati;	10	
PA_ja_528:10.3	Sa ve manussapāpiṭṭho,	10	
PA_ja_528:10.4	migo sākhassito yathā.	10	
PA_ja_528:11.1	Accābhikkhaṇasaṁsaggā,	11	
PA_ja_528:11.2	asamosaraṇena ca;	11	
PA_ja_528:11.3	Etena mittā jīranti,	11	
PA_ja_528:11.4	akāle yācanāya ca.	11	
PA_ja_528:12.1	Tasmā nābhikkhaṇaṁ gacche,	12	
PA_ja_528:12.2	na ca gacche cirāciraṁ;	12	
PA_ja_528:12.3	Kālena yācaṁ yāceyya,	12	
PA_ja_528:12.4	evaṁ mittā na jīyare.	12	
PA_ja_528:13.1	Aticiraṁ nivāsena,	13	
PA_ja_528:13.2	piyo bhavati appiyo;	13	
PA_ja_528:13.3	Āmanta kho taṁ gacchāma,	13	
PA_ja_528:13.4	purā te homa appiyā”.	13	
PA_ja_528:14.1	“Evañce yācamānānaṁ,	14	
PA_ja_528:14.2	Añjaliṁ nāvabujjhasi;	14	
PA_ja_528:14.3	Paricārakānaṁ sataṁ,	14	
PA_ja_528:14.4	Vacanaṁ na karosi no;	14	
PA_ja_528:14.5	Evaṁ taṁ abhiyācāma,	14	
PA_ja_528:14.6	Puna kayirāsi pariyāyaṁ”.	14	
PA_ja_528:15.1	“Evañce no viharataṁ,	15	
PA_ja_528:15.2	Antarāyo na hessati;	15	
PA_ja_528:15.3	Tuyhaṁ vāpi mahārāja,	15	
PA_ja_528:15.4	Mayhaṁ vā raṭṭhavaddhana;	15	
PA_ja_528:15.5	Appeva nāma passema,	15	
PA_ja_528:15.6	Ahorattānamaccaye.	15	
PA_ja_528:16.1	Udīraṇā ce saṅgatyā,	16	
PA_ja_528:16.2	bhāvāya manuvattati;	16	
PA_ja_528:16.3	Akāmā akaraṇīyaṁ vā,	16	
PA_ja_528:16.4	karaṇīyaṁ vāpi kubbati;	16	
PA_ja_528:16.5	Akāmākaraṇīyamhi,	16	
PA_ja_528:16.6	kvidha pāpena lippati.	16	
PA_ja_528:17.1	So ce attho ca dhammo ca,	17	
PA_ja_528:17.2	kalyāṇo na ca pāpako;	17	
PA_ja_528:17.3	Bhoto ce vacanaṁ saccaṁ,	17	
PA_ja_528:17.4	suhato vānaro mayā.	17	
PA_ja_528:18.1	Attano ce hi vādassa,	18	
PA_ja_528:18.2	aparādhaṁ vijāniyā;	18	
PA_ja_528:18.3	Na maṁ tvaṁ garaheyyāsi,	18	
PA_ja_528:18.4	bhoto vādo hi tādiso.	18	
PA_ja_528:19.1	Issaro sabbalokassa,	19	
PA_ja_528:19.2	sace kappeti jīvitaṁ;	19	
PA_ja_528:19.3	Iddhiṁ byasanabhāvañca,	19	
PA_ja_528:19.4	kammaṁ kalyāṇapāpakaṁ;	19	
PA_ja_528:19.5	Niddesakārī puriso,	19	
PA_ja_528:19.6	issaro tena lippati.	19	
PA_ja_528:20.1	So ce attho ca dhammo ca,	20	
PA_ja_528:20.2	kalyāṇo na ca pāpako;	20	
PA_ja_528:20.3	Bhoto ce vacanaṁ saccaṁ,	20	
PA_ja_528:20.4	suhato vānaro mayā.	20	
PA_ja_528:21.1	Attano ce hi vādassa,	21	
PA_ja_528:21.2	aparādhaṁ vijāniyā;	21	
PA_ja_528:21.3	Na maṁ tvaṁ garaheyyāsi,	21	
PA_ja_528:21.4	bhoto vādo hi tādiso.	21	
PA_ja_528:22.1	Sace pubbekatahetu,	22	
PA_ja_528:22.2	sukhadukkhaṁ nigacchati;	22	
PA_ja_528:22.3	Porāṇakaṁ kataṁ pāpaṁ,	22	
PA_ja_528:22.4	tameso muccate iṇaṁ;	22	
PA_ja_528:22.5	Porāṇakaiṇamokkho,	22	
PA_ja_528:22.6	kvidha pāpena lippati.	22	
PA_ja_528:23.1	So ce attho ca dhammo ca,	23	
PA_ja_528:23.2	kalyāṇo na ca pāpako;	23	
PA_ja_528:23.3	Bhoto ce vacanaṁ saccaṁ,	23	
PA_ja_528:23.4	suhato vānaro mayā.	23	
PA_ja_528:24.1	Attano ce hi vādassa,	24	
PA_ja_528:24.2	aparādhaṁ vijāniyā;	24	
PA_ja_528:24.3	Na maṁ tvaṁ garaheyyāsi,	24	
PA_ja_528:24.4	bhoto vādo hi tādiso.	24	
PA_ja_528:25.1	Catunnaṁyevupādāya,	25	
PA_ja_528:25.2	rūpaṁ sambhoti pāṇinaṁ;	25	
PA_ja_528:25.3	Yato ca rūpaṁ sambhoti,	25	
PA_ja_528:25.4	tatthevānupagacchati;	25	
PA_ja_528:25.5	Idheva jīvati jīvo,	25	
PA_ja_528:25.6	pecca pecca vinassati.	25	
PA_ja_528:26.1	Ucchijjati ayaṁ loko,	26	
PA_ja_528:26.2	ye bālā ye ca paṇḍitā;	26	
PA_ja_528:26.3	Ucchijjamāne lokasmiṁ,	26	
PA_ja_528:26.4	kvidha pāpena lippati.	26	
PA_ja_528:27.1	So ce attho ca dhammo ca,	27	
PA_ja_528:27.2	kalyāṇo na ca pāpako;	27	
PA_ja_528:27.3	Bhoto ce vacanaṁ saccaṁ,	27	
PA_ja_528:27.4	suhato vānaro mayā.	27	
PA_ja_528:28.1	Attano ce hi vādassa,	28	
PA_ja_528:28.2	aparādhaṁ vijāniyā;	28	
PA_ja_528:28.3	Na maṁ tvaṁ garaheyyāsi,	28	
PA_ja_528:28.4	bhoto vādo hi tādiso.	28	
PA_ja_528:29.1	Āhu khattavidā loke,	29	
PA_ja_528:29.2	bālā paṇḍitamānino;	29	
PA_ja_528:29.3	‘Mātaraṁ pitaraṁ haññe,	29	
PA_ja_528:29.4	atho jeṭṭhampi bhātaraṁ;	29	
PA_ja_528:29.5	Haneyya puttadāre ca,	29	
PA_ja_528:29.6	attho ce tādiso siyā’.	29	
PA_ja_528:30.1	Yassa rukkhassa chāyāya,	30	
PA_ja_528:30.2	nisīdeyya sayeyya vā;	30	
PA_ja_528:30.3	Na tassa sākhaṁ bhañjeyya,	30	
PA_ja_528:30.4	mittadubbho hi pāpako.	30	
PA_ja_528:31.1	Atha atthe samuppanne,	31	
PA_ja_528:31.2	samūlamapi abbahe;	31	
PA_ja_528:31.3	Attho me sambalenāpi,	31	
PA_ja_528:31.4	suhato vānaro mayā.	31	
PA_ja_528:32.1	So ce attho ca dhammo ca,	32	
PA_ja_528:32.2	kalyāṇo na ca pāpako;	32	
PA_ja_528:32.3	Bhoto ce vacanaṁ saccaṁ,	32	
PA_ja_528:32.4	suhato vānaro mayā.	32	
PA_ja_528:33.1	Attano ce hi vādassa,	33	
PA_ja_528:33.2	aparādhaṁ vijāniyā;	33	
PA_ja_528:33.3	Na maṁ tvaṁ garaheyyāsi,	33	
PA_ja_528:33.4	bhoto vādo hi tādiso.	33	
PA_ja_528:34.1	Ahetuvādo puriso,	34	
PA_ja_528:34.2	yo ca issarakuttiko;	34	
PA_ja_528:34.3	Pubbekatī ca ucchedī,	34	
PA_ja_528:34.4	yo ca khattavido naro.	34	
PA_ja_528:35.1	Ete asappurisā loke,	35	
PA_ja_528:35.2	bālā paṇḍitamānino;	35	
PA_ja_528:35.3	Kareyya tādiso pāpaṁ,	35	
PA_ja_528:35.4	atho aññampi kāraye;	35	
PA_ja_528:35.5	Asappurisasaṁsaggo,	35	
PA_ja_528:35.6	dukkhanto kaṭukudrayo.	35	
PA_ja_528:36.1	Urabbharūpena vakassu pubbe,	36	
PA_ja_528:36.2	Asaṅkito ajayūthaṁ upeti;	36	
PA_ja_528:36.3	Hantvā uraṇiṁ ajikaṁ ajañca,	36	
PA_ja_528:36.4	Utrāsayitvā yena kāmaṁ paleti.	36	
PA_ja_528:37.1	Tathāvidheke samaṇabrāhmaṇāse,	37	
PA_ja_528:37.2	Chadanaṁ katvā vañcayanti manusse;	37	
PA_ja_528:37.3	Anāsakā thaṇḍilaseyyakā ca,	37	
PA_ja_528:37.4	Rajojallaṁ ukkuṭikappadhānaṁ;	37	
PA_ja_528:37.5	Pariyāyabhattañca apānakattā,	37	
PA_ja_528:37.6	Pāpācārā arahanto vadānā.	37	
PA_ja_528:38.1	Ete asappurisā loke,	38	
PA_ja_528:38.2	bālā paṇḍitamānino;	38	
PA_ja_528:38.3	Kareyya tādiso pāpaṁ,	38	
PA_ja_528:38.4	atho aññampi kāraye;	38	
PA_ja_528:38.5	Asappurisasaṁsaggo,	38	
PA_ja_528:38.6	dukkhanto kaṭukudrayo.	38	
PA_ja_528:39.1	Yamāhu natthi vīriyanti,	39	
PA_ja_528:39.2	ahetuñca pavadanti ye;	39	
PA_ja_528:39.3	Parakāraṁ attakārañca,	39	
PA_ja_528:39.4	ye tucchaṁ samavaṇṇayuṁ.	39	
PA_ja_528:40.1	Ete asappurisā loke,	40	
PA_ja_528:40.2	bālā paṇḍitamānino;	40	
PA_ja_528:40.3	Kareyya tādiso pāpaṁ,	40	
PA_ja_528:40.4	atho aññampi kāraye;	40	
PA_ja_528:40.5	Asappurisasaṁsaggo,	40	
PA_ja_528:40.6	dukkhanto kaṭukudrayo.	40	
PA_ja_528:41.1	Sace hi vīriyaṁ nāssa,	41	
PA_ja_528:41.2	kammaṁ kalyāṇapāpakaṁ;	41	
PA_ja_528:41.3	Na bhare vaḍḍhakiṁ rājā,	41	
PA_ja_528:41.4	napi yantāni kāraye.	41	
PA_ja_528:42.1	Yasmā ca vīriyaṁ atthi,	42	
PA_ja_528:42.2	kammaṁ kalyāṇapāpakaṁ;	42	
PA_ja_528:42.3	Tasmā yantāni kāreti,	42	
PA_ja_528:42.4	rājā bharati vaḍḍhakiṁ.	42	
PA_ja_528:43.1	Yadi vassasataṁ devo,	43	
PA_ja_528:43.2	na vasse na himaṁ pate;	43	
PA_ja_528:43.3	Ucchijjeyya ayaṁ loko,	43	
PA_ja_528:43.4	vinasseyya ayaṁ pajā.	43	
PA_ja_528:44.1	Yasmā ca vassatī devo,	44	
PA_ja_528:44.2	himañcānuphusāyati;	44	
PA_ja_528:44.3	Tasmā sassāni paccanti,	44	
PA_ja_528:44.4	raṭṭhañca pālite ciraṁ.	44	
PA_ja_528:45.1	Gavañce taramānānaṁ,	45	
PA_ja_528:45.2	jimhaṁ gacchati puṅgavo;	45	
PA_ja_528:45.3	Sabbā tā jimhaṁ gacchanti,	45	
PA_ja_528:45.4	nette jimhaṁ gate sati.	45	
PA_ja_528:46.1	Evameva manussesu,	46	
PA_ja_528:46.2	yo hoti seṭṭhasammato;	46	
PA_ja_528:46.3	So ce adhammaṁ carati,	46	
PA_ja_528:46.4	pageva itarā pajā;	46	
PA_ja_528:46.5	Sabbaṁ raṭṭhaṁ dukhaṁ seti,	46	
PA_ja_528:46.6	rājā ce hoti adhammiko.	46	
PA_ja_528:47.1	Gavañce taramānānaṁ,	47	
PA_ja_528:47.2	ujuṁ gacchati puṅgavo;	47	
PA_ja_528:47.3	Sabbā gāvī ujuṁ yanti,	47	
PA_ja_528:47.4	nette ujuṁ gate sati.	47	
PA_ja_528:48.1	Evameva manussesu,	48	
PA_ja_528:48.2	yo hoti seṭṭhasammato;	48	
PA_ja_528:48.3	So sace dhammaṁ carati,	48	
PA_ja_528:48.4	pageva itarā pajā;	48	
PA_ja_528:48.5	Sabbaṁ raṭṭhaṁ sukhaṁ seti,	48	
PA_ja_528:48.6	rājā ce hoti dhammiko.	48	
PA_ja_528:49.1	Mahārukkhassa phalino,	49	
PA_ja_528:49.2	āmaṁ chindati yo phalaṁ;	49	
PA_ja_528:49.3	Rasañcassa na jānāti,	49	
PA_ja_528:49.4	bījañcassa vinassati.	49	
PA_ja_528:50.1	Mahārukkhūpamaṁ raṭṭhaṁ,	50	
PA_ja_528:50.2	adhammena pasāsati;	50	
PA_ja_528:50.3	Rasañcassa na jānāti,	50	
PA_ja_528:50.4	raṭṭhañcassa vinassati.	50	
PA_ja_528:51.1	Mahārukkhassa phalino,	51	
PA_ja_528:51.2	pakkaṁ chindati yo phalaṁ;	51	
PA_ja_528:51.3	Rasañcassa vijānāti,	51	
PA_ja_528:51.4	bījañcassa na nassati.	51	
PA_ja_528:52.1	Mahārukkhūpamaṁ raṭṭhaṁ,	52	
PA_ja_528:52.2	dhammena yo pasāsati;	52	
PA_ja_528:52.3	Rasañcassa vijānāti,	52	
PA_ja_528:52.4	raṭṭhañcassa na nassati.	52	
PA_ja_528:53.1	Yo ca rājā janapadaṁ,	53	
PA_ja_528:53.2	adhammena pasāsati;	53	
PA_ja_528:53.3	Sabbosadhīhi so rājā,	53	
PA_ja_528:53.4	viruddho hoti khattiyo.	53	
PA_ja_528:54.1	Tatheva negame hiṁsaṁ,	54	
PA_ja_528:54.2	ye yuttā kayavikkaye;	54	
PA_ja_528:54.3	Ojadānabalīkāre,	54	
PA_ja_528:54.4	sa kosena virujjhati.	54	
PA_ja_528:55.1	Pahāravarakhettaññū,	55	
PA_ja_528:55.2	saṅgāme katanissame;	55	
PA_ja_528:55.3	Ussite hiṁsayaṁ rājā,	55	
PA_ja_528:55.4	sa balena virujjhati.	55	
PA_ja_528:56.1	Tatheva isayo hiṁsaṁ,	56	
PA_ja_528:56.2	saññate brahmacārino;	56	
PA_ja_528:56.3	Adhammacārī khattiyo,	56	
PA_ja_528:56.4	so saggena virujjhati.	56	
PA_ja_528:57.1	Yo ca rājā adhammaṭṭho,	57	
PA_ja_528:57.2	bhariyaṁ hanti adūsikaṁ;	57	
PA_ja_528:57.3	Luddaṁ pasavate ṭhānaṁ,	57	
PA_ja_528:57.4	puttehi ca virujjhati.	57	
PA_ja_528:58.1	Dhammaṁ care jānapade,	58	
PA_ja_528:58.2	negamesu balesu ca;	58	
PA_ja_528:58.3	Isayo ca na hiṁseyya,	58	
PA_ja_528:58.4	puttadāre samaṁ care.	58	
PA_ja_528:59.1	Sa tādiso bhūmipati,	59	
PA_ja_528:59.2	Raṭṭhapālo akodhano;	59	
PA_ja_528:59.3	Sapatte sampakampeti,	59	
PA_ja_528:59.4	Indova asurādhipo”ti.	59	
PA_ja_528:60.1	Mahābodhijātakaṁ tatiyaṁ.	60	
PA_ja_528:61.1	Paṇṇāsanipātaṁ niṭṭhitaṁ.	61	
PA_ja_528:62.1	Tassuddānaṁ	62	
PA_ja_528:63.1	Saniḷīnikamavhayano paṭhamo,	63	
PA_ja_528:63.2	Dutiyo pana saummadantivaro;	63	
PA_ja_528:63.3	Tatiyo pana bodhisirīvhayano,	63	
PA_ja_528:63.4	Kathitā pana tīṇi jinena subhāti.	63	
