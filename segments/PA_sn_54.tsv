segmentnr	original	folio	analyzed
PA_sn_54:1.0.1	Saṁyutta Nikāya 54.1	1	
PA_sn_54:1.0.2	1. Ekadhammavagga	1	
PA_sn_54:1.0.3	Ekadhammasutta	1	
PA_sn_54:1.1.1	Sāvatthinidānaṁ.	1	
PA_sn_54:1.1.2	Tatra kho …pe… etadavoca:	1	
PA_sn_54:1.1.3	“ekadhammo, bhikkhave, bhāvito bahulīkato mahapphalo hoti mahānisaṁso.	1	
PA_sn_54:1.1.4	Katamo ekadhammo?	1	
PA_sn_54:1.1.5	Ānāpānassati.	1	
PA_sn_54:1.1.6	Kathaṁ bhāvitā ca, bhikkhave, ānāpānassati kathaṁ bahulīkatā mahapphalā hoti mahānisaṁsā?	1	
PA_sn_54:1.1.7	Idha, bhikkhave, bhikkhu araññagato vā rukkhamūlagato vā suññāgāragato vā nisīdati pallaṅkaṁ ābhujitvā ujuṁ kāyaṁ paṇidhāya parimukhaṁ satiṁ upaṭṭhapetvā.	1	
PA_sn_54:1.1.8	So satova assasati, satova passasati.	1	
PA_sn_54:1.2.1	Dīghaṁ vā assasanto ‘dīghaṁ assasāmī’ti pajānāti, dīghaṁ vā passasanto ‘dīghaṁ passasāmī’ti pajānāti;	1	
PA_sn_54:1.2.2	rassaṁ vā assasanto ‘rassaṁ assasāmī’ti pajānāti, rassaṁ vā passasanto ‘rassaṁ passasāmī’ti pajānāti;	1	
PA_sn_54:1.2.3	‘sabbakāyappaṭisaṁvedī assasissāmī’ti sikkhati, ‘sabbakāyappaṭisaṁvedī passasissāmī’ti sikkhati;	1	
PA_sn_54:1.2.4	‘passambhayaṁ kāyasaṅkhāraṁ assasissāmī’ti sikkhati, ‘passambhayaṁ kāyasaṅkhāraṁ passasissāmī’ti sikkhati.	1	
PA_sn_54:1.3.1	‘Pītippaṭisaṁvedī assasissāmī’ti sikkhati, ‘pītippaṭisaṁvedī passasissāmī’ti sikkhati;	1	
PA_sn_54:1.3.2	‘sukhappaṭisaṁvedī assasissāmī’ti sikkhati, ‘sukhappaṭisaṁvedī passasissāmī’ti sikkhati;	1	
PA_sn_54:1.3.3	‘cittasaṅkhārappaṭisaṁvedī assasissāmī’ti sikkhati, ‘cittasaṅkhārappaṭisaṁvedī passasissāmī’ti sikkhati;	1	
PA_sn_54:1.3.4	‘passambhayaṁ cittasaṅkhāraṁ assasissāmī’ti sikkhati, ‘passambhayaṁ cittasaṅkhāraṁ passasissāmī’ti sikkhati.	1	
PA_sn_54:1.4.1	‘Cittappaṭisaṁvedī assasissāmī’ti sikkhati, ‘cittappaṭisaṁvedī passasissāmī’ti sikkhati;	1	
PA_sn_54:1.4.2	‘abhippamodayaṁ cittaṁ assasissāmī’ti sikkhati, ‘abhippamodayaṁ cittaṁ passasissāmī’ti sikkhati;	1	
PA_sn_54:1.4.3	‘samādahaṁ cittaṁ assasissāmī’ti sikkhati, ‘samādahaṁ cittaṁ passasissāmī’ti sikkhati;	1	
PA_sn_54:1.4.4	‘vimocayaṁ cittaṁ assasissāmī’ti sikkhati, ‘vimocayaṁ cittaṁ passasissāmī’ti sikkhati;	1	
PA_sn_54:1.4.5	‘aniccānupassī assasissāmī’ti sikkhati.	1	
PA_sn_54:1.5.1	‘Aniccānupassī passasissāmī’ti sikkhati;	1	
PA_sn_54:1.5.2	‘virāgānupassī assasissāmī’ti sikkhati, ‘virāgānupassī passasissāmī’ti sikkhati;	1	
PA_sn_54:1.5.3	‘nirodhānupassī assasissāmī’ti sikkhati, ‘nirodhānupassī passasissāmī’ti sikkhati;	1	
PA_sn_54:1.5.4	‘paṭinissaggānupassī assasissāmī’ti sikkhati, ‘paṭinissaggānupassī passasissāmī’ti sikkhati.	1	
PA_sn_54:1.6.1	Evaṁ bhāvitā kho, bhikkhave, ānāpānassati evaṁ bahulīkatā mahapphalā hoti mahānisaṁsā”ti.	1	
PA_sn_54:1.6.2	Paṭhamaṁ.	1	
PA_sn_54:2.0.1	Saṁyutta Nikāya 54.2	2	
PA_sn_54:2.0.2	1. Ekadhammavagga	2	
PA_sn_54:2.0.3	Bojjhaṅgasutta	2	
PA_sn_54:2.1.1	“Ānāpānassati, bhikkhave, bhāvitā bahulīkatā mahapphalā hoti mahānisaṁsā.	2	
PA_sn_54:2.1.2	Kathaṁ bhāvitā ca, bhikkhave, ānāpānassati kathaṁ bahulīkatā mahapphalā hoti mahānisaṁsā?	2	
PA_sn_54:2.1.3	Idha, bhikkhave, bhikkhu ānāpānassatisahagataṁ satisambojjhaṅgaṁ bhāveti vivekanissitaṁ virāganissitaṁ nirodhanissitaṁ vossaggapariṇāmiṁ,	2	
PA_sn_54:2.1.4	ānāpānassatisahagataṁ dhammavicayasambojjhaṅgaṁ bhāveti …pe…	2	
PA_sn_54:2.1.5	ānāpānassatisahagataṁ upekkhāsambojjhaṅgaṁ bhāveti vivekanissitaṁ virāganissitaṁ nirodhanissitaṁ vossaggapariṇāmiṁ.	2	
PA_sn_54:2.1.6	Evaṁ bhāvitā kho, bhikkhave, ānāpānassati evaṁ bahulīkatā mahapphalā hoti mahānisaṁsā”ti.	2	
PA_sn_54:2.1.7	Dutiyaṁ.	2	
PA_sn_54:3.0.1	Saṁyutta Nikāya 54.3	3	
PA_sn_54:3.0.2	1. Ekadhammavagga	3	
PA_sn_54:3.0.3	Suddhikasutta	3	
PA_sn_54:3.1.1	“Ānāpānassati, bhikkhave, bhāvitā bahulīkatā mahapphalā hoti mahānisaṁsā.	3	
PA_sn_54:3.1.2	Kathaṁ bhāvitā ca, bhikkhave, ānāpānassati kathaṁ bahulīkatā mahapphalā hoti mahānisaṁsā?	3	
PA_sn_54:3.1.3	Idha, bhikkhave, bhikkhu araññagato vā rukkhamūlagato vā suññāgāragato vā nisīdati pallaṅkaṁ ābhujitvā ujuṁ kāyaṁ paṇidhāya parimukhaṁ satiṁ upaṭṭhapetvā.	3	
PA_sn_54:3.1.4	So satova assasati, satova passasati …pe…	3	
PA_sn_54:3.1.5	‘paṭinissaggānupassī assasissāmī’ti sikkhati, ‘paṭinissaggānupassī passasissāmī’ti sikkhati.	3	
PA_sn_54:3.1.6	Evaṁ bhāvitā kho, bhikkhave, ānāpānassati evaṁ bahulīkatā mahapphalā hoti mahānisaṁsā”ti.	3	
PA_sn_54:3.1.7	Tatiyaṁ.	3	
PA_sn_54:4.0.1	Saṁyutta Nikāya 54.4	4	
PA_sn_54:4.0.2	1. Ekadhammavagga	4	
PA_sn_54:4.0.3	Paṭhamaphalasutta	4	
PA_sn_54:4.1.1	“Ānāpānassati, bhikkhave, bhāvitā bahulīkatā mahapphalā hoti mahānisaṁsā.	4	
PA_sn_54:4.1.2	Kathaṁ bhāvitā ca, bhikkhave, ānāpānassati kathaṁ bahulīkatā mahapphalā hoti mahānisaṁsā?	4	
PA_sn_54:4.1.3	Idha, bhikkhave, bhikkhu araññagato vā rukkhamūlagato vā suññāgāragato vā nisīdati pallaṅkaṁ ābhujitvā ujuṁ kāyaṁ paṇidhāya parimukhaṁ satiṁ upaṭṭhapetvā.	4	
PA_sn_54:4.1.4	So satova assasati, satova passasati …pe…	4	
PA_sn_54:4.1.5	‘paṭinissaggānupassī assasissāmī’ti sikkhati, ‘paṭinissaggānupassī passasissāmī’ti sikkhati.	4	
PA_sn_54:4.1.6	Evaṁ bhāvitā kho, bhikkhave, ānāpānassati evaṁ bahulīkatā mahapphalā hoti mahānisaṁsā.	4	
PA_sn_54:4.1.7	Evaṁ bhāvitāya kho, bhikkhave, ānāpānassatiyā evaṁ bahulīkatāya dvinnaṁ phalānaṁ aññataraṁ phalaṁ pāṭikaṅkhaṁ—	4	
PA_sn_54:4.1.8	diṭṭheva dhamme aññā, sati vā upādisese anāgāmitā”ti.	4	
PA_sn_54:4.1.9	Catutthaṁ.	4	
PA_sn_54:5.0.1	Saṁyutta Nikāya 54.5	5	
PA_sn_54:5.0.2	1. Ekadhammavagga	5	
PA_sn_54:5.0.3	Dutiyaphalasutta	5	
PA_sn_54:5.1.1	“Ānāpānassati, bhikkhave, bhāvitā bahulīkatā mahapphalā hoti mahānisaṁsā.	5	
PA_sn_54:5.1.2	Kathaṁ bhāvitā ca, bhikkhave, ānāpānassati kathaṁ bahulīkatā mahapphalā hoti mahānisaṁsā?	5	
PA_sn_54:5.1.3	Idha, bhikkhave, bhikkhu araññagato vā rukkhamūlagato vā suññāgāragato vā nisīdati pallaṅkaṁ ābhujitvā ujuṁ kāyaṁ paṇidhāya parimukhaṁ satiṁ upaṭṭhapetvā.	5	
PA_sn_54:5.1.4	So satova assasati, satova passasati …pe…	5	
PA_sn_54:5.1.5	‘paṭinissaggānupassī assasissāmī’ti sikkhati, ‘paṭinissaggānupassī passasissāmī’ti sikkhati.	5	
PA_sn_54:5.1.6	Evaṁ bhāvitā kho, bhikkhave, ānāpānassati evaṁ bahulīkatā mahapphalā hoti mahānisaṁsā.	5	
PA_sn_54:5.2.1	Evaṁ bhāvitāya kho, bhikkhave, ānāpānassatiyā evaṁ bahulīkatāya satta phalā sattānisaṁsā pāṭikaṅkhā.	5	
PA_sn_54:5.2.2	Katame satta phalā sattānisaṁsā?	5	
PA_sn_54:5.2.3	Diṭṭheva dhamme paṭikacca aññaṁ ārādheti;	5	
PA_sn_54:5.2.4	no ce diṭṭheva dhamme paṭikacca aññaṁ ārādheti.	5	
PA_sn_54:5.2.5	Atha maraṇakāle aññaṁ ārādheti;	5	
PA_sn_54:5.2.6	no ce diṭṭheva dhamme paṭikacca aññaṁ ārādheti, no ce maraṇakāle aññaṁ ārādheti.	5	
PA_sn_54:5.2.7	Atha pañcannaṁ orambhāgiyānaṁ saṁyojanānaṁ parikkhayā antarāparinibbāyī hoti …	5	
PA_sn_54:5.2.8	upahaccaparinibbāyī hoti …	5	
PA_sn_54:5.2.9	asaṅkhāraparinibbāyī hoti …	5	
PA_sn_54:5.2.10	sasaṅkhāraparinibbāyī hoti …	5	
PA_sn_54:5.2.11	uddhaṁsoto hoti akaniṭṭhagāmī—	5	
PA_sn_54:5.2.12	evaṁ bhāvitāya kho, bhikkhave, ānāpānassatiyā evaṁ bahulīkatāya ime satta phalā sattānisaṁsā pāṭikaṅkhā”ti.	5	
PA_sn_54:5.2.13	Pañcamaṁ.	5	
PA_sn_54:6.0.1	Saṁyutta Nikāya 54.6	6	
PA_sn_54:6.0.2	1. Ekadhammavagga	6	
PA_sn_54:6.0.3	Ariṭṭhasutta	6	
PA_sn_54:6.1.1	Sāvatthinidānaṁ.	6	
PA_sn_54:6.1.2	Tatra kho bhagavā …pe… etadavoca:	6	
PA_sn_54:6.1.3	“bhāvetha no tumhe bhikkhave, ānāpānassatin”ti?	6	
PA_sn_54:6.1.4	Evaṁ vutte, āyasmā ariṭṭho bhagavantaṁ etadavoca:	6	
PA_sn_54:6.1.5	“ahaṁ kho, bhante, bhāvemi ānāpānassatin”ti.	6	
PA_sn_54:6.1.6	“Yathā kathaṁ pana tvaṁ, ariṭṭha, bhāvesi ānāpānassatin”ti?	6	
PA_sn_54:6.1.7	“Atītesu me, bhante, kāmesu kāmacchando pahīno, anāgatesu me kāmesu kāmacchando vigato, ajjhattabahiddhā ca me dhammesu paṭighasaññā suppaṭivinītā.	6	
PA_sn_54:6.1.8	So satova assasissāmi, satova passasissāmi.	6	
PA_sn_54:6.1.9	Evaṁ khvāhaṁ, bhante, bhāvemi ānāpānassatin”ti.	6	
PA_sn_54:6.2.1	“‘Atthesā, ariṭṭha, ānāpānassati, nesā natthī’ti vadāmi.	6	
PA_sn_54:6.2.2	Api ca, ariṭṭha, yathā ānāpānassati vitthārena paripuṇṇā hoti	6	
PA_sn_54:6.2.3	taṁ suṇāhi, sādhukaṁ manasi karohi; bhāsissāmī”ti.	6	
PA_sn_54:6.2.4	“Evaṁ, bhante”ti kho āyasmā ariṭṭho bhagavato paccassosi.	6	
PA_sn_54:6.2.5	Bhagavā etadavoca:	6	
PA_sn_54:6.3.1	“Kathañca, ariṭṭha, ānāpānassati vitthārena paripuṇṇā hoti?	6	
PA_sn_54:6.3.2	Idha, ariṭṭha, bhikkhu araññagato vā rukkhamūlagato vā suññāgāragato vā nisīdati pallaṅkaṁ ābhujitvā ujuṁ kāyaṁ paṇidhāya parimukhaṁ satiṁ upaṭṭhapetvā.	6	
PA_sn_54:6.3.3	So satova assasati, satova passasati.	6	
PA_sn_54:6.3.4	Dīghaṁ vā assasanto ‘dīghaṁ assasāmī’ti pajānāti …pe…	6	
PA_sn_54:6.3.5	‘paṭinissaggānupassī assasissāmī’ti sikkhati, ‘paṭinissaggānupassī passasissāmī’ti sikkhati.	6	
PA_sn_54:6.3.6	Evaṁ kho, ariṭṭha, ānāpānassati vitthārena paripuṇṇā hotī”ti.	6	
PA_sn_54:6.3.7	Chaṭṭhaṁ.	6	
PA_sn_54:7.0.1	Saṁyutta Nikāya 54.7	7	
PA_sn_54:7.0.2	1. Ekadhammavagga	7	
PA_sn_54:7.0.3	Mahākappinasutta	7	
PA_sn_54:7.1.1	Sāvatthinidānaṁ.	7	
PA_sn_54:7.1.2	Tena kho pana samayena āyasmā mahākappino bhagavato avidūre nisinno hoti pallaṅkaṁ ābhujitvā ujuṁ kāyaṁ paṇidhāya parimukhaṁ satiṁ upaṭṭhapetvā.	7	
PA_sn_54:7.1.3	Addasā kho bhagavā āyasmantaṁ mahākappinaṁ avidūre nisinnaṁ pallaṅkaṁ ābhujitvā ujuṁ kāyaṁ paṇidhāya parimukhaṁ satiṁ upaṭṭhapetvā.	7	
PA_sn_54:7.1.4	Disvāna bhikkhū āmantesi:	7	
PA_sn_54:7.2.1	“Passatha no tumhe, bhikkhave, etassa bhikkhuno kāyassa iñjitattaṁ vā phanditattaṁ vā”ti?	7	
PA_sn_54:7.2.2	“Yadāpi mayaṁ, bhante, taṁ āyasmantaṁ passāma saṅghamajjhe vā nisinnaṁ ekaṁ vā raho nisinnaṁ, tadāpi mayaṁ tassa āyasmato na passāma kāyassa iñjitattaṁ vā phanditattaṁ vā”ti.	7	
PA_sn_54:7.3.1_0	“Yassa, bhikkhave, samādhissa bhāvitattā bahulīkatattā neva kāyassa iñjitattaṁ vā	7	
PA_sn_54:7.3.1_1	hoti phanditattaṁ vā, na cittassa iñjitattaṁ vā hoti phanditattaṁ vā, tassa so, bhikkhave,	7	
PA_sn_54:7.3.1_2	bhikkhu samādhissa nikāmalābhī akicchalābhī akasiralābhī.	7	
PA_sn_54:7.3.2	Katamassa ca, bhikkhave, samādhissa bhāvitattā bahulīkatattā neva kāyassa iñjitattaṁ vā hoti phanditattaṁ vā, na cittassa iñjitattaṁ vā hoti phanditattaṁ vā?	7	
PA_sn_54:7.4.1	Ānāpānassatisamādhissa, bhikkhave, bhāvitattā bahulīkatattā neva kāyassa iñjitattaṁ vā hoti phanditattaṁ vā, na cittassa iñjitattaṁ vā hoti phanditattaṁ vā.	7	
PA_sn_54:7.4.2	Kathaṁ bhāvite ca, bhikkhave, ānāpānassatisamādhimhi kathaṁ bahulīkate neva kāyassa iñjitattaṁ vā hoti phanditattaṁ vā, na cittassa iñjitattaṁ vā hoti phanditattaṁ vā?	7	
PA_sn_54:7.5.1	Idha, bhikkhave, bhikkhu araññagato vā rukkhamūlagato vā suññāgāragato vā nisīdati pallaṅkaṁ ābhujitvā ujuṁ kāyaṁ paṇidhāya parimukhaṁ satiṁ upaṭṭhapetvā.	7	
PA_sn_54:7.5.2	So satova assasati, satova passasati …pe…	7	
PA_sn_54:7.5.3	‘paṭinissaggānupassī assasissāmī’ti sikkhati, ‘paṭinissaggānupassī passasissāmī’ti sikkhati.	7	
PA_sn_54:7.5.4	Evaṁ bhāvite ca kho, bhikkhave, ānāpānassatisamādhimhi evaṁ bahulīkate neva kāyassa iñjitattaṁ vā hoti phanditattaṁ vā, na cittassa iñjitattaṁ vā hoti phanditattaṁ vā”ti.	7	
PA_sn_54:7.5.5	Sattamaṁ.	7	
PA_sn_54:8.0.1	Saṁyutta Nikāya 54.8	8	
PA_sn_54:8.0.2	1. Ekadhammavagga	8	
PA_sn_54:8.0.3	Padīpopamasutta	8	
PA_sn_54:8.1.1	“Ānāpānassatisamādhi, bhikkhave, bhāvito bahulīkato mahapphalo hoti mahānisaṁso.	8	
PA_sn_54:8.1.2	Kathaṁ bhāvito ca, bhikkhave, ānāpānassatisamādhi kathaṁ bahulīkato mahapphalo hoti mahānisaṁso?	8	
PA_sn_54:8.2.1	Idha, bhikkhave, bhikkhu araññagato vā rukkhamūlagato vā suññāgāragato vā nisīdati pallaṅkaṁ ābhujitvā ujuṁ kāyaṁ paṇidhāya parimukhaṁ satiṁ upaṭṭhapetvā.	8	
PA_sn_54:8.2.2	So satova assasati, satova passasati.	8	
PA_sn_54:8.2.3	Dīghaṁ vā assasanto ‘dīghaṁ assasāmī’ti pajānāti …pe…	8	
PA_sn_54:8.2.4	‘paṭinissaggānupassī assasissāmī’ti sikkhati, ‘paṭinissaggānupassī passasissāmī’ti sikkhati.	8	
PA_sn_54:8.2.5	Evaṁ bhāvito kho, bhikkhave, ānāpānassatisamādhi evaṁ bahulīkato mahapphalo hoti mahānisaṁso.	8	
PA_sn_54:8.3.1	Ahampi sudaṁ, bhikkhave, pubbeva sambodhā anabhisambuddho bodhisattova samāno iminā vihārena bahulaṁ viharāmi.	8	
PA_sn_54:8.3.2	Tassa mayhaṁ, bhikkhave, iminā vihārena bahulaṁ viharato neva kāyo kilamati na cakkhūni;	8	
PA_sn_54:8.3.3	anupādāya ca me āsavehi cittaṁ vimucci.	8	
PA_sn_54:8.4.1	Tasmātiha, bhikkhave, bhikkhu cepi ākaṅkheyya:	8	
PA_sn_54:8.4.2	‘neva me kāyo kilameyya na cakkhūni, anupādāya ca me āsavehi cittaṁ vimucceyyā’ti,	8	
PA_sn_54:8.4.3	ayameva ānāpānassatisamādhi sādhukaṁ manasi kātabbo.	8	
PA_sn_54:8.5.1	Tasmātiha, bhikkhave, bhikkhu cepi ākaṅkheyya:	8	
PA_sn_54:8.5.2	‘ye me gehasitā sarasaṅkappā te pahīyeyyun’ti,	8	
PA_sn_54:8.5.3	ayameva ānāpānassatisamādhi sādhukaṁ manasi kātabbo.	8	
PA_sn_54:8.6.1	Tasmātiha, bhikkhave, bhikkhu cepi ākaṅkheyya:	8	
PA_sn_54:8.6.2	‘appaṭikūle paṭikūlasaññī vihareyyan’ti,	8	
PA_sn_54:8.6.3	ayameva ānāpānassatisamādhi sādhukaṁ manasi kātabbo.	8	
PA_sn_54:8.7.1	Tasmātiha, bhikkhave, bhikkhu cepi ākaṅkheyya:	8	
PA_sn_54:8.7.2	‘paṭikūle appaṭikūlasaññī vihareyyan’ti,	8	
PA_sn_54:8.7.3	ayameva ānāpānassatisamādhi sādhukaṁ manasi kātabbo.	8	
PA_sn_54:8.8.1	Tasmātiha, bhikkhave, bhikkhu cepi ākaṅkheyya:	8	
PA_sn_54:8.8.2	‘paṭikūle ca appaṭikūle ca paṭikūlasaññī vihareyyan’ti,	8	
PA_sn_54:8.8.3	ayameva ānāpānassatisamādhi sādhukaṁ manasi kātabbo.	8	
PA_sn_54:8.9.1	Tasmātiha, bhikkhave, bhikkhu cepi ākaṅkheyya:	8	
PA_sn_54:8.9.2	‘paṭikūle ca appaṭikūle ca appaṭikūlasaññī vihareyyan’ti,	8	
PA_sn_54:8.9.3	ayameva ānāpānassatisamādhi sādhukaṁ manasi kātabbo.	8	
PA_sn_54:8.10.1	Tasmātiha, bhikkhave, bhikkhu cepi ākaṅkheyya:	8	
PA_sn_54:8.10.2	‘appaṭikūlañca paṭikūlañca tadubhayaṁ abhinivajjetvā upekkhako vihareyyaṁ sato sampajāno’ti,	8	
PA_sn_54:8.10.3	ayameva ānāpānassatisamādhi sādhukaṁ manasi kātabbo.	8	
PA_sn_54:8.11.1	Tasmātiha, bhikkhave, bhikkhu cepi ākaṅkheyya:	8	
PA_sn_54:8.11.2	‘vivicceva kāmehi vivicca akusalehi dhammehi savitakkaṁ savicāraṁ vivekajaṁ pītisukhaṁ paṭhamaṁ jhānaṁ upasampajja vihareyyan’ti,	8	
PA_sn_54:8.11.3	ayameva ānāpānassatisamādhi sādhukaṁ manasi kātabbo.	8	
PA_sn_54:8.12.1	Tasmātiha, bhikkhave, bhikkhu cepi ākaṅkheyya:	8	
PA_sn_54:8.12.2	‘vitakkavicārānaṁ vūpasamā ajjhattaṁ sampasādanaṁ cetaso ekodibhāvaṁ avitakkaṁ avicāraṁ samādhijaṁ pītisukhaṁ dutiyaṁ jhānaṁ upasampajja vihareyyan’ti,	8	
PA_sn_54:8.12.3	ayameva ānāpānassatisamādhi sādhukaṁ manasi kātabbo.	8	
PA_sn_54:8.13.1	Tasmātiha, bhikkhave, bhikkhu cepi ākaṅkheyya:	8	
PA_sn_54:8.13.2_0	‘pītiyā ca virāgā upekkhako ca vihareyyaṁ sato ca sampajāno, sukhañca kāyena paṭisaṁvedeyyaṁ,	8	
PA_sn_54:8.13.2_1	yaṁ taṁ ariyā ācikkhanti—upekkhako satimā sukhavihārīti tatiyaṁ jhānaṁ upasampajja vihareyyan’ti,	8	
PA_sn_54:8.13.3	ayameva ānāpānassatisamādhi sādhukaṁ manasi kātabbo.	8	
PA_sn_54:8.14.1	Tasmātiha, bhikkhave, bhikkhu cepi ākaṅkheyya:	8	
PA_sn_54:8.14.2	‘sukhassa ca pahānā dukkhassa ca pahānā pubbeva somanassadomanassānaṁ atthaṅgamā adukkhamasukhaṁ upekkhāsatipārisuddhiṁ catutthaṁ jhānaṁ upasampajja vihareyyan’ti,	8	
PA_sn_54:8.14.3	ayameva ānāpānassatisamādhi sādhukaṁ manasi kātabbo.	8	
PA_sn_54:8.15.1	Tasmātiha, bhikkhave, bhikkhu cepi ākaṅkheyya:	8	
PA_sn_54:8.15.2	‘sabbaso rūpasaññānaṁ samatikkamā paṭighasaññānaṁ atthaṅgamā nānattasaññānaṁ amanasikārā ananto ākāsoti ākāsānañcāyatanaṁ upasampajja vihareyyan’ti,	8	
PA_sn_54:8.15.3	ayameva ānāpānassatisamādhi sādhukaṁ manasi kātabbo.	8	
PA_sn_54:8.16.1	Tasmātiha, bhikkhave, bhikkhu cepi ākaṅkheyya:	8	
PA_sn_54:8.16.2	‘sabbaso ākāsānañcāyatanaṁ samatikkamma anantaṁ viññāṇanti viññāṇañcāyatanaṁ upasampajja vihareyyan’ti,	8	
PA_sn_54:8.16.3	ayameva ānāpānassatisamādhi sādhukaṁ manasi kātabbo.	8	
PA_sn_54:8.17.1	Tasmātiha, bhikkhave, bhikkhu cepi ākaṅkheyya:	8	
PA_sn_54:8.17.2	‘sabbaso viññāṇañcāyatanaṁ samatikkamma natthi kiñcīti ākiñcaññāyatanaṁ upasampajja vihareyyan’ti,	8	
PA_sn_54:8.17.3	ayameva ānāpānassatisamādhi sādhukaṁ manasi kātabbo.	8	
PA_sn_54:8.18.1	Tasmātiha, bhikkhave, bhikkhu cepi ākaṅkheyya:	8	
PA_sn_54:8.18.2	‘sabbaso ākiñcaññāyatanaṁ samatikkamma nevasaññānāsaññāyatanaṁ upasampajja vihareyyan’ti,	8	
PA_sn_54:8.18.3	ayameva ānāpānassatisamādhi sādhukaṁ manasi kātabbo.	8	
PA_sn_54:8.19.1	Tasmātiha, bhikkhave, bhikkhu cepi ākaṅkheyya:	8	
PA_sn_54:8.19.2	‘sabbaso nevasaññānāsaññāyatanaṁ samatikkamma saññāvedayitanirodhaṁ upasampajja vihareyyan’ti,	8	
PA_sn_54:8.19.3	ayameva ānāpānassatisamādhi sādhukaṁ manasi kātabbo.	8	
PA_sn_54:8.20.1	Evaṁ bhāvite kho, bhikkhave, ānāpānassatisamādhimhi evaṁ bahulīkate, sukhañce vedanaṁ vedayati, sā ‘aniccā’ti pajānāti, ‘anajjhositā’ti pajānāti, ‘anabhinanditā’ti pajānāti;	8	
PA_sn_54:8.20.2	dukkhañce vedanaṁ vedayati, sā ‘aniccā’ti pajānāti, ‘anajjhositā’ti pajānāti, ‘anabhinanditā’ti pajānāti;	8	
PA_sn_54:8.20.3	adukkhamasukhañce vedanaṁ vedayati, ‘sā aniccā’ti pajānāti, ‘anajjhositā’ti pajānāti, ‘anabhinanditā’ti pajānāti.	8	
PA_sn_54:8.21.1	Sukhañce vedanaṁ vedayati, visaṁyutto naṁ vedayati;	8	
PA_sn_54:8.21.2	dukkhañce vedanaṁ vedayati, visaṁyutto naṁ vedayati;	8	
PA_sn_54:8.21.3	adukkhamasukhañce vedanaṁ vedayati, visaṁyutto naṁ vedayati.	8	
PA_sn_54:8.21.4	So kāyapariyantikaṁ vedanaṁ vedayamāno ‘kāyapariyantikaṁ vedanaṁ vedayāmī’ti pajānāti, jīvitapariyantikaṁ vedanaṁ vedayamāno ‘jīvitapariyantikaṁ vedanaṁ vedayāmī’ti pajānāti,	8	
PA_sn_54:8.21.5	‘kāyassa bhedā uddhaṁ jīvitapariyādānā idheva sabbavedayitāni anabhinanditāni sītībhavissantī’ti pajānāti.	8	
PA_sn_54:8.22.1	Seyyathāpi, bhikkhave, telañca paṭicca, vaṭṭiñca paṭicca telappadīpo jhāyeyya,	8	
PA_sn_54:8.22.2	tasseva telassa ca vaṭṭiyā ca pariyādānā anāhāro nibbāyeyya;	8	
PA_sn_54:8.22.3_0	evameva kho, bhikkhave, bhikkhu kāyapariyantikaṁ vedanaṁ vedayamāno ‘kāyapariyantikaṁ	8	
PA_sn_54:8.22.3_1	vedanaṁ vedayāmī’ti pajānāti, jīvitapariyantikaṁ vedanaṁ vedayamāno ‘jīvitapariyantikaṁ	8	
PA_sn_54:8.22.3_2	vedanaṁ vedayāmī’ti pajānāti,	8	
PA_sn_54:8.22.4	‘kāyassa bhedā uddhaṁ jīvitapariyādānā idheva sabbavedayitāni anabhinanditāni sītībhavissantī’ti pajānātī”ti.	8	
PA_sn_54:8.22.5	Aṭṭhamaṁ.	8	
PA_sn_54:9.0.1	Saṁyutta Nikāya 54.9	9	
PA_sn_54:9.0.2	1. Ekadhammavagga	9	
PA_sn_54:9.0.3	Vesālīsutta	9	
PA_sn_54:9.1.1	Evaṁ me sutaṁ—	9	
PA_sn_54:9.1.2	ekaṁ samayaṁ bhagavā vesāliyaṁ viharati mahāvane kūṭāgārasālāyaṁ.	9	
PA_sn_54:9.1.3	Tena kho pana samayena bhagavā bhikkhūnaṁ anekapariyāyena asubhakathaṁ katheti, asubhāya vaṇṇaṁ bhāsati, asubhabhāvanāya vaṇṇaṁ bhāsati.	9	
PA_sn_54:9.2.1	Atha kho bhagavā bhikkhū āmantesi:	9	
PA_sn_54:9.2.2	“icchāmahaṁ, bhikkhave, aḍḍhamāsaṁ paṭisallīyituṁ.	9	
PA_sn_54:9.2.3	Nāmhi kenaci upasaṅkamitabbo, aññatra ekena piṇḍapātanīhārakenā”ti.	9	
PA_sn_54:9.2.4	“Evaṁ, bhante”ti kho te bhikkhū bhagavato paṭissutvā nāssudha koci bhagavantaṁ upasaṅkamati, aññatra ekena piṇḍapātanīhārakena.	9	
PA_sn_54:9.3.1	Atha kho te bhikkhū:	9	
PA_sn_54:9.3.2	“bhagavā anekapariyāyena asubhakathaṁ katheti, asubhāya vaṇṇaṁ bhāsati, asubhabhāvanāya vaṇṇaṁ bhāsatī”ti anekākāravokāraṁ asubhabhāvanānuyogamanuyuttā viharanti.	9	
PA_sn_54:9.3.3	Te iminā kāyena aṭṭīyamānā harāyamānā jigucchamānā satthahārakaṁ pariyesanti.	9	
PA_sn_54:9.3.4	Dasapi bhikkhū ekāhena satthaṁ āharanti, vīsampi …pe… tiṁsampi bhikkhū ekāhena satthaṁ āharanti.	9	
PA_sn_54:9.4.1	Atha kho bhagavā tassa aḍḍhamāsassa accayena paṭisallānā vuṭṭhito āyasmantaṁ ānandaṁ āmantesi:	9	
PA_sn_54:9.4.2	“kiṁ nu kho, ānanda, tanubhūto viya bhikkhusaṅgho”ti?	9	
PA_sn_54:9.4.3_0	“Tathā hi pana, bhante, ‘bhagavā bhikkhūnaṁ anekapariyāyena asubhakathaṁ katheti,	9	
PA_sn_54:9.4.3_1	asubhāya vaṇṇaṁ bhāsati, asubhabhāvanāya vaṇṇaṁ bhāsatī’ti anekākāravokāraṁ asubhabhāvanānuyogamanuyuttā viharanti.	9	
PA_sn_54:9.4.4	Te iminā kāyena aṭṭīyamānā harāyamānā jigucchamānā satthahārakaṁ pariyesanti.	9	
PA_sn_54:9.4.5	Dasapi bhikkhū ekāhena satthaṁ āharanti, vīsampi bhikkhū … tiṁsampi bhikkhū ekāhena satthaṁ āharanti.	9	
PA_sn_54:9.4.6	Sādhu, bhante, bhagavā aññaṁ pariyāyaṁ ācikkhatu yathāyaṁ bhikkhusaṅgho aññāya saṇṭhaheyyā”ti.	9	
PA_sn_54:9.5.1	“Tenahānanda, yāvatikā bhikkhū vesāliṁ upanissāya viharanti te sabbe upaṭṭhānasālāyaṁ sannipātehī”ti.	9	
PA_sn_54:9.5.2_0	“Evaṁ, bhante”ti kho āyasmā ānando bhagavato paṭissutvā yāvatikā bhikkhū vesāliṁ	9	
PA_sn_54:9.5.2_1	upanissāya viharanti te sabbe upaṭṭhānasālāyaṁ sannipātetvā yena bhagavā tenupasaṅkami;	9	
PA_sn_54:9.5.2_2	upasaṅkamitvā bhagavantaṁ etadavoca:	9	
PA_sn_54:9.5.3	“sannipatito, bhante, bhikkhusaṅgho.	9	
PA_sn_54:9.5.4	Yassadāni, bhante, bhagavā kālaṁ maññatī”ti.	9	
PA_sn_54:9.6.1	Atha kho bhagavā yena upaṭṭhānasālā tenupasaṅkami; upasaṅkamitvā paññatte āsane nisīdi.	9	
PA_sn_54:9.6.2	Nisajja kho bhagavā bhikkhū āmantesi:	9	
PA_sn_54:9.6.3_0	“ayampi kho, bhikkhave, ānāpānassatisamādhi bhāvito bahulīkato santo ceva paṇīto	9	
PA_sn_54:9.6.3_1	ca asecanako ca sukho ca vihāro uppannuppanne ca pāpake akusale dhamme ṭhānaso antaradhāpeti vūpasameti.	9	
PA_sn_54:9.7.1	Seyyathāpi, bhikkhave, gimhānaṁ pacchime māse ūhataṁ rajojallaṁ, tamenaṁ mahāakālamegho ṭhānaso antaradhāpeti vūpasameti;	9	
PA_sn_54:9.7.2_0	evameva kho, bhikkhave, ānāpānassatisamādhi bhāvito bahulīkato santo ceva paṇīto	9	
PA_sn_54:9.7.2_1	ca asecanako ca sukho ca vihāro uppannuppanne ca pāpake akusale dhamme ṭhānaso antaradhāpeti vūpasameti.	9	
PA_sn_54:9.7.3_0	Kathaṁ bhāvito ca, bhikkhave, ānāpānassatisamādhi kathaṁ bahulīkato santo ceva paṇīto	9	
PA_sn_54:9.7.3_1	ca asecanako ca sukho ca vihāro uppannuppanne ca pāpake akusale dhamme ṭhānaso antaradhāpeti vūpasameti?	9	
PA_sn_54:9.8.1	Idha, bhikkhave, bhikkhu araññagato vā rukkhamūlagato vā suññāgāragato vā nisīdati pallaṅkaṁ ābhujitvā ujuṁ kāyaṁ paṇidhāya parimukhaṁ satiṁ upaṭṭhapetvā.	9	
PA_sn_54:9.8.2	So satova assasati, satova passasati …pe…	9	
PA_sn_54:9.8.3	‘paṭinissaggānupassī assasissāmī’ti sikkhati, ‘paṭinissaggānupassī passasissāmī’ti sikkhati.	9	
PA_sn_54:9.8.4_0	Evaṁ bhāvito kho, bhikkhave, ānāpānassatisamādhi evaṁ bahulīkato santo ceva paṇīto	9	
PA_sn_54:9.8.4_1	ca asecanako ca sukho ca vihāro uppannuppanne ca pāpake akusale dhamme ṭhānaso antaradhāpeti vūpasametī”ti.	9	
PA_sn_54:9.8.5	Navamaṁ.	9	
PA_sn_54:10.0.1	Saṁyutta Nikāya 54.10	10	
PA_sn_54:10.0.2	1. Ekadhammavagga	10	
PA_sn_54:10.0.3	Kimilasutta	10	
PA_sn_54:10.1.1	Evaṁ me sutaṁ—	10	
PA_sn_54:10.1.2	ekaṁ samayaṁ bhagavā kimilāyaṁ viharati veḷuvane.	10	
PA_sn_54:10.1.3	Tatra kho bhagavā āyasmantaṁ kimilaṁ āmantesi:	10	
PA_sn_54:10.1.4	“kathaṁ bhāvito nu kho, kimila, ānāpānassatisamādhi kathaṁ bahulīkato mahapphalo hoti mahānisaṁso”ti?	10	
PA_sn_54:10.2.1	Evaṁ vutte, āyasmā kimilo tuṇhī ahosi.	10	
PA_sn_54:10.2.2	Dutiyampi kho bhagavā …pe…	10	
PA_sn_54:10.2.3	tatiyampi kho bhagavā āyasmantaṁ kimilaṁ āmantesi:	10	
PA_sn_54:10.2.4	“kathaṁ bhāvito nu kho, kimila, ānāpānassatisamādhi kathaṁ bahulīkato mahapphalo hoti mahānisaṁso”ti?	10	
PA_sn_54:10.2.5	Tatiyampi kho āyasmā kimilo tuṇhī ahosi.	10	
PA_sn_54:10.3.1	Evaṁ vutte, āyasmā ānando bhagavantaṁ etadavoca:	10	
PA_sn_54:10.3.2	“etassa, bhagavā, kālo; etassa, sugata, kālo.	10	
PA_sn_54:10.3.3	Yaṁ bhagavā ānāpānassatisamādhiṁ bhāseyya, bhagavato sutvā bhikkhū dhāressantī”ti.	10	
PA_sn_54:10.4.1	“Tenahānanda, suṇāhi, sādhukaṁ manasi karohi; bhāsissāmī”ti.	10	
PA_sn_54:10.4.2	“Evaṁ, bhante”ti kho āyasmā ānando bhagavato paccassosi.	10	
PA_sn_54:10.4.3	Bhagavā etadavoca:	10	
PA_sn_54:10.4.4	“kathaṁ bhāvito ca, ānanda, ānāpānassatisamādhi kathaṁ bahulīkato mahapphalo hoti mahānisaṁso?	10	
PA_sn_54:10.4.5	Idhānanda, bhikkhu araññagato vā rukkhamūlagato vā suññāgāragato vā nisīdati pallaṅkaṁ ābhujitvā ujuṁ kāyaṁ paṇidhāya parimukhaṁ satiṁ upaṭṭhapetvā.	10	
PA_sn_54:10.4.6	So satova assasati, satova passasati …pe…	10	
PA_sn_54:10.4.7	‘paṭinissaggānupassī assasissāmī’ti sikkhati, ‘paṭinissaggānupassī passasissāmī’ti sikkhati.	10	
PA_sn_54:10.4.8	Evaṁ bhāvito kho, ānanda, ānāpānassatisamādhi evaṁ bahulīkato mahapphalo hoti mahānisaṁso.	10	
PA_sn_54:10.5.1	Yasmiṁ samaye, ānanda, bhikkhu dīghaṁ vā assasanto ‘dīghaṁ assasāmī’ti pajānāti, dīghaṁ vā passasanto ‘dīghaṁ passasāmī’ti pajānāti;	10	
PA_sn_54:10.5.2	rassaṁ vā assasanto ‘rassaṁ assasāmī’ti pajānāti, rassaṁ vā passasanto ‘rassaṁ passasāmī’ti pajānāti;	10	
PA_sn_54:10.5.3	‘sabbakāyappaṭisaṁvedī assasissāmī’ti sikkhati, ‘sabbakāyappaṭisaṁvedī passasissāmī’ti sikkhati;	10	
PA_sn_54:10.5.4	‘passambhayaṁ kāyasaṅkhāraṁ assasissāmī’ti sikkhati, ‘passambhayaṁ kāyasaṅkhāraṁ passasissāmī’ti sikkhati—	10	
PA_sn_54:10.5.5	kāye kāyānupassī, ānanda, bhikkhu tasmiṁ samaye viharati ātāpī sampajāno satimā, vineyya loke abhijjhādomanassaṁ.	10	
PA_sn_54:10.5.6	Taṁ kissa hetu?	10	
PA_sn_54:10.5.7	Kāyaññatarāhaṁ, ānanda, etaṁ vadāmi yadidaṁ—assāsapassāsaṁ.	10	
PA_sn_54:10.5.8	Tasmātihānanda, kāye kāyānupassī bhikkhu tasmiṁ samaye viharati ātāpī sampajāno satimā, vineyya loke abhijjhādomanassaṁ.	10	
PA_sn_54:10.6.1	Yasmiṁ samaye, ānanda, bhikkhu ‘pītippaṭisaṁvedī assasissāmī’ti sikkhati, ‘pītippaṭisaṁvedī passasissāmī’ti sikkhati;	10	
PA_sn_54:10.6.2	‘sukhappaṭisaṁvedī assasissāmī’ti sikkhati, ‘sukhappaṭisaṁvedī passasissāmī’ti sikkhati;	10	
PA_sn_54:10.6.3	‘cittasaṅkhārappaṭisaṁvedī assasissāmī’ti sikkhati, ‘cittasaṅkhārappaṭisaṁvedī passasissāmī’ti sikkhati;	10	
PA_sn_54:10.6.4	‘passambhayaṁ cittasaṅkhāraṁ passasissāmī’ti sikkhati—	10	
PA_sn_54:10.6.5	vedanāsu vedanānupassī, ānanda, bhikkhu tasmiṁ samaye viharati ātāpī sampajāno satimā, vineyya loke abhijjhādomanassaṁ.	10	
PA_sn_54:10.6.6	Taṁ kissa hetu?	10	
PA_sn_54:10.6.7	Vedanāññatarāhaṁ, ānanda, etaṁ vadāmi, yadidaṁ—assāsapassāsānaṁ sādhukaṁ manasikāraṁ.	10	
PA_sn_54:10.6.8	Tasmātihānanda, vedanāsu vedanānupassī bhikkhu tasmiṁ samaye viharati ātāpī sampajāno satimā, vineyya loke abhijjhādomanassaṁ.	10	
PA_sn_54:10.7.1	Yasmiṁ samaye, ānanda, bhikkhu ‘cittappaṭisaṁvedī assasissāmī’ti sikkhati, ‘cittappaṭisaṁvedī passasissāmī’ti sikkhati;	10	
PA_sn_54:10.7.2	abhippamodayaṁ cittaṁ …pe…	10	
PA_sn_54:10.7.3	samādahaṁ cittaṁ …	10	
PA_sn_54:10.7.4	‘vimocayaṁ cittaṁ assasissāmī’ti sikkhati, ‘vimocayaṁ cittaṁ passasissāmī’ti sikkhati—	10	
PA_sn_54:10.7.5	citte cittānupassī, ānanda, bhikkhu tasmiṁ samaye viharati ātāpī sampajāno satimā, vineyya loke abhijjhādomanassaṁ.	10	
PA_sn_54:10.7.6	Taṁ kissa hetu?	10	
PA_sn_54:10.7.7	Nāhaṁ, ānanda, muṭṭhassatissa asampajānassa ānāpānassatisamādhibhāvanaṁ vadāmi.	10	
PA_sn_54:10.7.8	Tasmātihānanda, citte cittānupassī bhikkhu tasmiṁ samaye viharati ātāpī sampajāno satimā, vineyya loke abhijjhādomanassaṁ.	10	
PA_sn_54:10.8.1	Yasmiṁ samaye, ānanda, bhikkhu ‘aniccānupassī assasissāmī’ti sikkhati …pe…	10	
PA_sn_54:10.8.2	virāgānupassī …	10	
PA_sn_54:10.8.3	nirodhānupassī …	10	
PA_sn_54:10.8.4	‘paṭinissaggānupassī assasissāmī’ti sikkhati, ‘paṭinissaggānupassī passasissāmī’ti sikkhati—	10	
PA_sn_54:10.8.5	dhammesu dhammānupassī, ānanda, bhikkhu tasmiṁ samaye viharati ātāpī sampajāno satimā, vineyya loke abhijjhādomanassaṁ.	10	
PA_sn_54:10.8.6	So yaṁ taṁ hoti abhijjhādomanassānaṁ pahānaṁ taṁ paññāya disvā sādhukaṁ ajjhupekkhitā hoti.	10	
PA_sn_54:10.8.7	Tasmātihānanda, dhammesu dhammānupassī bhikkhu tasmiṁ samaye viharati ātāpī sampajāno satimā, vineyya loke abhijjhādomanassaṁ.	10	
PA_sn_54:10.9.1	Seyyathāpi, ānanda, catumahāpathe mahāpaṁsupuñjo.	10	
PA_sn_54:10.9.2	Puratthimāya cepi disāyaṁ āgaccheyya sakaṭaṁ vā ratho vā, upahanateva taṁ paṁsupuñjaṁ;	10	
PA_sn_54:10.9.3	pacchimāya cepi disāya āgaccheyya …	10	
PA_sn_54:10.9.4	uttarāya cepi disāya …	10	
PA_sn_54:10.9.5	dakkhiṇāya cepi disāya āgaccheyya sakaṭaṁ vā ratho vā, upahanateva taṁ paṁsupuñjaṁ.	10	
PA_sn_54:10.9.6	Evameva kho, ānanda, bhikkhu kāye kāyānupassī viharantopi upahanateva pāpake akusale dhamme;	10	
PA_sn_54:10.9.7	vedanāsu …pe…	10	
PA_sn_54:10.9.8	citte …pe…	10	
PA_sn_54:10.9.9	dhammesu dhammānupassī viharantopi upahanateva pāpake akusale dhamme”ti.	10	
PA_sn_54:10.9.10	Dasamaṁ.	10	
PA_sn_54:10.9.11	Ekadhammavaggo paṭhamo.	10	
PA_sn_54:10.10.0	Tassuddānaṁ	10	
PA_sn_54:10.10.1	Ekadhammo ca bojjhaṅgo,	10	
PA_sn_54:10.10.2	suddhikañca duve phalā;	10	
PA_sn_54:10.10.3	Ariṭṭho kappino dīpo,	10	
PA_sn_54:10.10.4	vesālī kimilena cāti.	10	
PA_sn_54:11.0.1	Saṁyutta Nikāya 54.11	11	
PA_sn_54:11.0.2	2. Dutiyavagga	11	
PA_sn_54:11.0.3	Icchānaṅgalasutta	11	
PA_sn_54:11.1.1	Ekaṁ samayaṁ bhagavā icchānaṅgale viharati icchānaṅgalavanasaṇḍe.	11	
PA_sn_54:11.1.2	Tatra kho bhagavā bhikkhū āmantesi:	11	
PA_sn_54:11.1.3	“icchāmahaṁ, bhikkhave, temāsaṁ paṭisallīyituṁ.	11	
PA_sn_54:11.1.4	Nāmhi kenaci upasaṅkamitabbo, aññatra ekena piṇḍapātanīhārakenā”ti.	11	
PA_sn_54:11.1.5	“Evaṁ, bhante”ti kho te bhikkhū bhagavato paṭissutvā nāssudha koci bhagavantaṁ upasaṅkamati, aññatra ekena piṇḍapātanīhārakena.	11	
PA_sn_54:11.2.1	Atha kho bhagavā tassa temāsassa accayena paṭisallānā vuṭṭhito bhikkhū āmantesi:	11	
PA_sn_54:11.2.2	“sace kho, bhikkhave, aññatitthiyā paribbājakā evaṁ puccheyyuṁ:	11	
PA_sn_54:11.2.3	‘katamenāvuso, vihārena samaṇo gotamo vassāvāsaṁ bahulaṁ vihāsī’ti, evaṁ puṭṭhā tumhe, bhikkhave, tesaṁ aññatitthiyānaṁ paribbājakānaṁ evaṁ byākareyyātha:	11	
PA_sn_54:11.2.4	‘ānāpānassatisamādhinā kho, āvuso, bhagavā vassāvāsaṁ bahulaṁ vihāsī’ti.	11	
PA_sn_54:11.2.5	Idhāhaṁ, bhikkhave, sato assasāmi, sato passasāmi.	11	
PA_sn_54:11.2.6	Dīghaṁ assasanto ‘dīghaṁ assasāmī’ti pajānāmi, dīghaṁ passasanto ‘dīghaṁ passasāmī’ti pajānāmi;	11	
PA_sn_54:11.2.7	rassaṁ assasanto ‘rassaṁ assasāmī’ti pajānāmi, rassaṁ passasanto ‘rassaṁ passasāmī’ti pajānāmi;	11	
PA_sn_54:11.2.8	‘sabbakāyappaṭisaṁvedī assasissāmī’ti pajānāmi …pe…	11	
PA_sn_54:11.2.9	‘paṭinissaggānupassī assasissāmī’ti pajānāmi, ‘paṭinissaggānupassī passasissāmī’ti pajānāmi.	11	
PA_sn_54:11.3.1	Yañhi taṁ, bhikkhave, sammā vadamāno vadeyya:	11	
PA_sn_54:11.3.2	‘ariyavihāro’ itipi, ‘brahmavihāro’ itipi, ‘tathāgatavihāro’ itipi.	11	
PA_sn_54:11.3.3	Ānāpānassatisamādhiṁ sammā vadamāno vadeyya:	11	
PA_sn_54:11.3.4	‘ariyavihāro’ itipi, ‘brahmavihāro’ itipi, ‘tathāgatavihāro’ itipi.	11	
PA_sn_54:11.3.5	Ye te, bhikkhave, bhikkhū sekhā appattamānasā anuttaraṁ yogakkhemaṁ patthayamānā viharanti tesaṁ ānāpānassatisamādhi bhāvito bahulīkato āsavānaṁ khayāya saṁvattati.	11	
PA_sn_54:11.3.6_0	Ye ca kho te, bhikkhave, bhikkhū arahanto khīṇāsavā vusitavanto katakaraṇīyā ohitabhārā	11	
PA_sn_54:11.3.6_1	anuppattasadatthā parikkhīṇabhavasaṁyojanā sammadaññāvimuttā, tesaṁ ānāpānassatisamādhi	11	
PA_sn_54:11.3.6_2	bhāvito bahulīkato diṭṭhadhammasukhavihārāya ceva saṁvattati satisampajaññāya ca.	11	
PA_sn_54:11.4.1	Yañhi taṁ, bhikkhave, sammā vadamāno vadeyya:	11	
PA_sn_54:11.4.2	‘ariyavihāro’ itipi, ‘brahmavihāro’ itipi, ‘tathāgatavihāro’ itipi.	11	
PA_sn_54:11.4.3	Ānāpānassatisamādhiṁ sammā vadamāno vadeyya:	11	
PA_sn_54:11.4.4	‘ariyavihāro’ itipi, ‘brahmavihāro’ itipi, ‘tathāgatavihāro’ itipī”ti.	11	
PA_sn_54:11.4.5	Paṭhamaṁ.	11	
PA_sn_54:12.0.1	Saṁyutta Nikāya 54.12	12	
PA_sn_54:12.0.2	2. Dutiyavagga	12	
PA_sn_54:12.0.3	Kaṅkheyyasutta	12	
PA_sn_54:12.1.1	Ekaṁ samayaṁ āyasmā lomasakaṁbhiyo sakkesu viharati kapilavatthusmiṁ nigrodhārāme.	12	
PA_sn_54:12.1.2_0	Atha kho mahānāmo sakko yenāyasmā lomasakaṁbhiyo tenupasaṅkami; upasaṅkamitvā āyasmantaṁ	12	
PA_sn_54:12.1.2_1	lomasakaṁbhiyaṁ abhivādetvā ekamantaṁ nisīdi. Ekamantaṁ nisinno kho mahānāmo sakko	12	
PA_sn_54:12.1.2_2	āyasmantaṁ lomasakaṁbhiyaṁ etadavoca:	12	
PA_sn_54:12.1.3	“so eva nu kho, bhante, sekho vihāro so tathāgatavihāro, udāhu aññova sekho vihāro añño tathāgatavihāro”ti?	12	
PA_sn_54:12.2.1	“Na kho, āvuso mahānāma, sveva sekho vihāro, so tathāgatavihāro.	12	
PA_sn_54:12.2.2	Añño kho, āvuso mahānāma, sekho vihāro, añño tathāgatavihāro.	12	
PA_sn_54:12.2.3	Ye te, āvuso mahānāma, bhikkhū sekhā appattamānasā anuttaraṁ yogakkhemaṁ patthayamānā viharanti, te pañca nīvaraṇe pahāya viharanti.	12	
PA_sn_54:12.2.4	Katame pañca?	12	
PA_sn_54:12.2.5	Kāmacchandanīvaraṇaṁ pahāya viharanti, byāpādanīvaraṇaṁ …pe…	12	
PA_sn_54:12.2.6	thinamiddhanīvaraṇaṁ …	12	
PA_sn_54:12.2.7	uddhaccakukkuccanīvaraṇaṁ …	12	
PA_sn_54:12.2.8	vicikicchānīvaraṇaṁ pahāya viharanti.	12	
PA_sn_54:12.3.1	Yepi te, āvuso mahānāma, bhikkhū sekhā appattamānasā anuttaraṁ yogakkhemaṁ patthayamānā viharanti, te ime pañca nīvaraṇe pahāya viharanti.	12	
PA_sn_54:12.4.1_0	Ye ca kho te, āvuso mahānāma, bhikkhū arahanto khīṇāsavā vusitavanto katakaraṇīyā	12	
PA_sn_54:12.4.1_1	ohitabhārā anuppattasadatthā parikkhīṇabhavasaṁyojanā sammadaññāvimuttā, tesaṁ pañca	12	
PA_sn_54:12.4.1_2	nīvaraṇā pahīnā ucchinnamūlā tālāvatthukatā anabhāvaṅkatā āyatiṁ anuppādadhammā.	12	
PA_sn_54:12.4.2	Katame pañca?	12	
PA_sn_54:12.4.3	Kāmacchandanīvaraṇaṁ pahīnaṁ ucchinnamūlaṁ tālāvatthukataṁ anabhāvaṅkataṁ āyatiṁ anuppādadhammaṁ;	12	
PA_sn_54:12.4.4	byāpādanīvaraṇaṁ pahīnaṁ …pe…	12	
PA_sn_54:12.4.5	thinamiddhanīvaraṇaṁ …	12	
PA_sn_54:12.4.6	uddhaccakukkuccanīvaraṇaṁ …	12	
PA_sn_54:12.4.7	vicikicchānīvaraṇaṁ pahīnaṁ ucchinnamūlaṁ tālāvatthukataṁ anabhāvaṅkataṁ āyatiṁ anuppādadhammaṁ.	12	
PA_sn_54:12.5.1_0	Ye te, āvuso mahānāma, bhikkhū arahanto khīṇāsavā vusitavanto katakaraṇīyā ohitabhārā	12	
PA_sn_54:12.5.1_1	anuppattasadatthā parikkhīṇabhavasaṁyojanā sammadaññāvimuttā, tesaṁ ime pañca nīvaraṇā	12	
PA_sn_54:12.5.1_2	pahīnā ucchinnamūlā tālāvatthukatā anabhāvaṅkatā āyatiṁ anuppādadhammā.	12	
PA_sn_54:12.5.2	Tadamināpetaṁ, āvuso mahānāma, pariyāyena veditabbaṁ yathā—	12	
PA_sn_54:12.5.3	aññova sekho vihāro, añño tathāgatavihāro.	12	
PA_sn_54:12.6.1	Ekamidaṁ, āvuso mahānāma, samayaṁ bhagavā icchānaṅgale viharati icchānaṅgalavanasaṇḍe.	12	
PA_sn_54:12.6.2	Tatra kho, āvuso mahānāma, bhagavā bhikkhū āmantesi:	12	
PA_sn_54:12.6.3	‘icchāmahaṁ, bhikkhave, temāsaṁ paṭisallīyituṁ.	12	
PA_sn_54:12.6.4	Nāmhi kenaci upasaṅkamitabbo, aññatra ekena piṇḍapātanīhārakenā’ti.	12	
PA_sn_54:12.6.5	‘Evaṁ, bhante’ti kho, āvuso mahānāma, te bhikkhū bhagavato paṭissutvā nāssudha koci bhagavantaṁ upasaṅkamati, aññatra ekena piṇḍapātanīhārakena.	12	
PA_sn_54:12.7.1	Atha kho, āvuso, bhagavā tassa temāsassa accayena paṭisallānā vuṭṭhito bhikkhū āmantesi:	12	
PA_sn_54:12.7.2	‘sace kho, bhikkhave, aññatitthiyā paribbājakā evaṁ puccheyyuṁ:	12	
PA_sn_54:12.7.3	“katamenāvuso, vihārena samaṇo gotamo vassāvāsaṁ bahulaṁ vihāsī”ti, evaṁ puṭṭhā tumhe, bhikkhave, tesaṁ aññatitthiyānaṁ paribbājakānaṁ evaṁ byākareyyātha:	12	
PA_sn_54:12.7.4	“ānāpānassatisamādhinā kho, āvuso, bhagavā vassāvāsaṁ bahulaṁ vihāsī”’ti.	12	
PA_sn_54:12.7.5	Idhāhaṁ, bhikkhave, sato assasāmi, sato passasāmi.	12	
PA_sn_54:12.7.6	Dīghaṁ assasanto dīghaṁ assasāmīti pajānāmi, dīghaṁ passasanto dīghaṁ passasāmīti pajānāmi …pe…	12	
PA_sn_54:12.7.7	paṭinissaggānupassī assasissāmīti pajānāmi, paṭinissaggānupassī passasissāmīti pajānāmi.	12	
PA_sn_54:12.8.1	Yañhi taṁ, bhikkhave, sammā vadamāno vadeyya—	12	
PA_sn_54:12.8.2	ariyavihāro itipi, brahmavihāro itipi, tathāgatavihāro itipi.	12	
PA_sn_54:12.8.3	Ānāpānassatisamādhiṁ sammā vadamāno vadeyya—	12	
PA_sn_54:12.8.4	ariyavihāro itipi, brahmavihāro itipi, tathāgatavihāro itipi.	12	
PA_sn_54:12.9.1	Ye te, bhikkhave, bhikkhū sekhā appattamānasā anuttaraṁ yogakkhemaṁ patthayamānā viharanti, tesaṁ ānāpānassatisamādhi bhāvito bahulīkato āsavānaṁ khayāya saṁvattati.	12	
PA_sn_54:12.10.1_0	Ye ca kho te, bhikkhave, bhikkhū arahanto khīṇāsavā vusitavanto katakaraṇīyā ohitabhārā	12	
PA_sn_54:12.10.1_1	anuppattasadatthā parikkhīṇabhavasaṁyojanā sammadaññāvimuttā, tesaṁ ānāpānassatisamādhi	12	
PA_sn_54:12.10.1_2	bhāvito bahulīkato diṭṭheva dhamme sukhavihārāya ceva saṁvattati satisampajaññāya ca.	12	
PA_sn_54:12.11.1	Yañhi taṁ, bhikkhave, sammā vadamāno vadeyya—	12	
PA_sn_54:12.11.2	ariyavihāro itipi, brahmavihāro itipi, tathāgatavihāro itipi.	12	
PA_sn_54:12.11.3	Ānāpānassatisamādhiṁ sammā vadamāno vadeyya—	12	
PA_sn_54:12.11.4	ariyavihāro itipi, brahmavihāro itipi, tathāgatavihāro itipīti.	12	
PA_sn_54:12.11.5	Iminā kho etaṁ, āvuso mahānāma, pariyāyena veditabbaṁ, yathā—	12	
PA_sn_54:12.11.6	aññova sekho vihāro, añño tathāgatavihāro”ti.	12	
PA_sn_54:12.11.7	Dutiyaṁ.	12	
PA_sn_54:13.0.1	Saṁyutta Nikāya 54.13	13	
PA_sn_54:13.0.2	2. Dutiyavagga	13	
PA_sn_54:13.0.3	Paṭhamaānandasutta	13	
PA_sn_54:13.1.1	Sāvatthinidānaṁ.	13	
PA_sn_54:13.1.2	Atha kho āyasmā ānando yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. Ekamantaṁ nisinno kho āyasmā ānando bhagavantaṁ etadavoca:	13	
PA_sn_54:13.1.3_0	“atthi nu kho, bhante, ekadhammo bhāvito bahulīkato cattāro dhamme paripūreti, cattāro	13	
PA_sn_54:13.1.3_1	dhammā bhāvitā bahulīkatā satta dhamme paripūrenti, satta dhammā bhāvitā bahulīkatā	13	
PA_sn_54:13.1.3_2	dve dhamme paripūrentī”ti?	13	
PA_sn_54:13.2.1_0	“Atthi kho, ānanda, ekadhammo bhāvito bahulīkato cattāro dhamme paripūreti, cattāro	13	
PA_sn_54:13.2.1_1	dhammā bhāvitā bahulīkatā satta dhamme paripūrenti, satta dhammā bhāvitā bahulīkatā	13	
PA_sn_54:13.2.1_2	dve dhamme paripūrentī”ti.	13	
PA_sn_54:13.3.1_0	“Katamo pana, bhante, ekadhammo bhāvito bahulīkato cattāro dhamme paripūreti, cattāro	13	
PA_sn_54:13.3.1_1	dhammā bhāvitā bahulīkatā satta dhamme paripūrenti, satta dhammā bhāvitā bahulīkatā	13	
PA_sn_54:13.3.1_2	dve dhamme paripūrentī”ti?	13	
PA_sn_54:13.3.2_0	“Ānāpānassatisamādhi kho, ānanda, ekadhammo bhāvito bahulīkato cattāro satipaṭṭhāne	13	
PA_sn_54:13.3.2_1	paripūreti, cattāro satipaṭṭhānā bhāvitā bahulīkatā satta bojjhaṅge paripūrenti,	13	
PA_sn_54:13.3.2_2	satta bojjhaṅgā bhāvitā bahulīkatā vijjāvimuttiṁ paripūrenti.	13	
PA_sn_54:13.4.1	Kathaṁ bhāvito, ānanda, ānāpānassatisamādhi kathaṁ bahulīkato cattāro satipaṭṭhāne paripūreti?	13	
PA_sn_54:13.4.2	Idhānanda, bhikkhu araññagato vā rukkhamūlagato vā suññāgāragato vā nisīdati pallaṅkaṁ ābhujitvā ujuṁ kāyaṁ paṇidhāya parimukhaṁ satiṁ upaṭṭhapetvā.	13	
PA_sn_54:13.4.3	So satova assasati, satova passasati.	13	
PA_sn_54:13.4.4	Dīghaṁ vā assasanto ‘dīghaṁ assasāmī’ti pajānāti, dīghaṁ vā passasanto ‘dīghaṁ passasāmī’ti pajānāti …pe…	13	
PA_sn_54:13.4.5	‘paṭinissaggānupassī assasissāmī’ti sikkhati, ‘paṭinissaggānupassī passasissāmī’ti sikkhati.	13	
PA_sn_54:13.5.1	Yasmiṁ samaye, ānanda, bhikkhu dīghaṁ vā assasanto ‘dīghaṁ assasāmī’ti pajānāti, dīghaṁ vā passasanto ‘dīghaṁ passasāmī’ti pajānāti;	13	
PA_sn_54:13.5.2	rassaṁ vā …pe…	13	
PA_sn_54:13.5.3	‘passambhayaṁ kāyasaṅkhāraṁ assasissāmī’ti sikkhati, ‘passambhayaṁ kāyasaṅkhāraṁ passasissāmī’ti sikkhati—	13	
PA_sn_54:13.5.4	kāye kāyānupassī, ānanda, bhikkhu tasmiṁ samaye viharati ātāpī sampajāno satimā, vineyya loke abhijjhādomanassaṁ.	13	
PA_sn_54:13.5.5	Taṁ kissa hetu?	13	
PA_sn_54:13.5.6	Kāyaññatarāhaṁ, ānanda, etaṁ vadāmi, yadidaṁ—assāsapassāsaṁ.	13	
PA_sn_54:13.5.7	Tasmātihānanda, kāye kāyānupassī bhikkhu tasmiṁ samaye viharati ātāpī sampajāno satimā, vineyya loke abhijjhādomanassaṁ.	13	
PA_sn_54:13.6.1	Yasmiṁ samaye, ānanda, bhikkhu ‘pītippaṭisaṁvedī assasissāmī’ti sikkhati,	13	
PA_sn_54:13.6.2	sukhappaṭisaṁvedī …pe…	13	
PA_sn_54:13.6.3	cittasaṅkhārappaṭisaṁvedī …	13	
PA_sn_54:13.6.4	‘passambhayaṁ cittasaṅkhāraṁ assasissāmī’ti sikkhati, ‘passambhayaṁ cittasaṅkhāraṁ passasissāmī’ti sikkhati—	13	
PA_sn_54:13.6.5	vedanāsu vedanānupassī, ānanda, bhikkhu tasmiṁ samaye viharati ātāpī sampajāno satimā, vineyya loke abhijjhādomanassaṁ.	13	
PA_sn_54:13.6.6	Taṁ kissa hetu?	13	
PA_sn_54:13.6.7	Vedanāññatarāhaṁ, ānanda, etaṁ vadāmi, yadidaṁ—assāsapassāsānaṁ sādhukaṁ manasikāraṁ.	13	
PA_sn_54:13.6.8	Tasmātihānanda, vedanāsu vedanānupassī bhikkhu tasmiṁ samaye viharati ātāpī sampajāno satimā, vineyya loke abhijjhādomanassaṁ.	13	
PA_sn_54:13.7.1	Yasmiṁ samaye, ānanda, bhikkhu ‘cittappaṭisaṁvedī assasissāmī’ti sikkhati, ‘cittappaṭisaṁvedī passasissāmī’ti sikkhati;	13	
PA_sn_54:13.7.2	abhippamodayaṁ cittaṁ …pe…	13	
PA_sn_54:13.7.3	samādahaṁ cittaṁ …	13	
PA_sn_54:13.7.4	‘vimocayaṁ cittaṁ assasissāmī’ti sikkhati, ‘vimocayaṁ cittaṁ passasissāmī’ti sikkhati—	13	
PA_sn_54:13.7.5	citte cittānupassī, ānanda, bhikkhu tasmiṁ samaye viharati ātāpī sampajāno satimā, vineyya loke abhijjhādomanassaṁ.	13	
PA_sn_54:13.7.6	Taṁ kissa hetu?	13	
PA_sn_54:13.7.7	Nāhaṁ, ānanda, muṭṭhassatissa asampajānassa ānāpānassatisamādhibhāvanaṁ vadāmi.	13	
PA_sn_54:13.7.8	Tasmātihānanda, citte cittānupassī bhikkhu tasmiṁ samaye viharati ātāpī sampajāno satimā, vineyya loke abhijjhādomanassaṁ.	13	
PA_sn_54:13.8.1	Yasmiṁ samaye, ānanda, bhikkhu aniccānupassī …pe…	13	
PA_sn_54:13.8.2	virāgānupassī …	13	
PA_sn_54:13.8.3	nirodhānupassī …	13	
PA_sn_54:13.8.4	‘paṭinissaggānupassī assasissāmī’ti sikkhati, ‘paṭinissaggānupassī passasissāmī’ti sikkhati—	13	
PA_sn_54:13.8.5	dhammesu dhammānupassī, ānanda, bhikkhu tasmiṁ samaye viharati ātāpī sampajāno satimā, vineyya loke abhijjhādomanassaṁ.	13	
PA_sn_54:13.8.6	So yaṁ taṁ hoti abhijjhādomanassānaṁ pahānaṁ taṁ paññāya disvā sādhukaṁ ajjhupekkhitā hoti.	13	
PA_sn_54:13.8.7	Tasmātihānanda, dhammesu dhammānupassī bhikkhu tasmiṁ samaye viharati ātāpī sampajāno satimā, vineyya loke abhijjhādomanassaṁ.	13	
PA_sn_54:13.9.1	Evaṁ bhāvito kho, ānanda, ānāpānassatisamādhi evaṁ bahulīkato cattāro satipaṭṭhāne paripūreti.	13	
PA_sn_54:13.10.1	Kathaṁ bhāvitā cānanda, cattāro satipaṭṭhānā kathaṁ bahulīkatā satta bojjhaṅge paripūrenti?	13	
PA_sn_54:13.10.2	Yasmiṁ samaye, ānanda, bhikkhu kāye kāyānupassī viharati—	13	
PA_sn_54:13.10.3	upaṭṭhitāssa tasmiṁ samaye bhikkhuno sati hoti asammuṭṭhā.	13	
PA_sn_54:13.10.4_0	Yasmiṁ samaye, ānanda, bhikkhuno upaṭṭhitā sati hoti asammuṭṭhā—satisambojjhaṅgo	13	
PA_sn_54:13.10.4_1	tasmiṁ samaye bhikkhuno āraddho hoti, satisambojjhaṅgaṁ tasmiṁ samaye bhikkhu bhāveti,	13	
PA_sn_54:13.10.4_2	satisambojjhaṅgo tasmiṁ samaye bhikkhuno bhāvanāpāripūriṁ gacchati.	13	
PA_sn_54:13.11.1	So tathā sato viharanto taṁ dhammaṁ paññāya pavicinati pavicarati parivīmaṁsamāpajjati.	13	
PA_sn_54:13.11.2	Yasmiṁ samaye, ānanda, bhikkhu tathā sato viharanto taṁ dhammaṁ paññāya pavicinati pavicarati parivīmaṁsamāpajjati—	13	
PA_sn_54:13.11.3_0	dhammavicayasambojjhaṅgo tasmiṁ samaye bhikkhuno āraddho hoti, dhammavicayasambojjhaṅgaṁ	13	
PA_sn_54:13.11.3_1	tasmiṁ samaye bhikkhu bhāveti, dhammavicayasambojjhaṅgo tasmiṁ samaye bhikkhuno bhāvanāpāripūriṁ gacchati.	13	
PA_sn_54:13.12.1	Tassa taṁ dhammaṁ paññāya pavicinato pavicarato parivīmaṁsamāpajjato āraddhaṁ hoti vīriyaṁ asallīnaṁ.	13	
PA_sn_54:13.12.2	Yasmiṁ samaye, ānanda, bhikkhuno taṁ dhammaṁ paññāya pavicinato pavicarato parivīmaṁsamāpajjato āraddhaṁ hoti vīriyaṁ asallīnaṁ—	13	
PA_sn_54:13.12.3	vīriyasambojjhaṅgo tasmiṁ samaye bhikkhuno āraddho hoti, vīriyasambojjhaṅgaṁ tasmiṁ samaye bhikkhu bhāveti, vīriyasambojjhaṅgo tasmiṁ samaye bhikkhuno bhāvanāpāripūriṁ gacchati.	13	
PA_sn_54:13.13.1	Āraddhavīriyassa uppajjati pīti nirāmisā.	13	
PA_sn_54:13.13.2	Yasmiṁ samaye, ānanda, bhikkhuno āraddhavīriyassa uppajjati pīti nirāmisā—	13	
PA_sn_54:13.13.3	pītisambojjhaṅgo tasmiṁ samaye bhikkhuno āraddho hoti, pītisambojjhaṅgaṁ tasmiṁ samaye bhikkhu bhāveti, pītisambojjhaṅgo tasmiṁ samaye bhikkhuno bhāvanāpāripūriṁ gacchati.	13	
PA_sn_54:13.14.1	Pītimanassa kāyopi passambhati, cittampi passambhati.	13	
PA_sn_54:13.14.2	Yasmiṁ samaye, ānanda, bhikkhuno pītimanassa kāyopi passambhati, cittampi passambhati—	13	
PA_sn_54:13.14.3_0	passaddhisambojjhaṅgo tasmiṁ samaye bhikkhuno āraddho hoti, passaddhisambojjhaṅgaṁ	13	
PA_sn_54:13.14.3_1	tasmiṁ samaye bhikkhu bhāveti, passaddhisambojjhaṅgo tasmiṁ samaye bhikkhuno bhāvanāpāripūriṁ gacchati.	13	
PA_sn_54:13.15.1	Passaddhakāyassa sukhino cittaṁ samādhiyati.	13	
PA_sn_54:13.15.2	Yasmiṁ samaye, ānanda, bhikkhuno passaddhakāyassa sukhino cittaṁ samādhiyati—	13	
PA_sn_54:13.15.3	samādhisambojjhaṅgo tasmiṁ samaye bhikkhuno āraddho hoti, samādhisambojjhaṅgaṁ tasmiṁ samaye bhikkhu bhāveti, samādhisambojjhaṅgo tasmiṁ samaye bhikkhuno bhāvanāpāripūriṁ gacchati.	13	
PA_sn_54:13.16.1	So tathāsamāhitaṁ cittaṁ sādhukaṁ ajjhupekkhitā hoti.	13	
PA_sn_54:13.16.2	Yasmiṁ samaye, ānanda, bhikkhu tathāsamāhitaṁ cittaṁ sādhukaṁ ajjhupekkhitā hoti—	13	
PA_sn_54:13.16.3	upekkhāsambojjhaṅgo tasmiṁ samaye bhikkhuno āraddho hoti, upekkhāsambojjhaṅgaṁ tasmiṁ samaye bhikkhu bhāveti, upekkhāsambojjhaṅgo tasmiṁ samaye bhikkhuno bhāvanāpāripūriṁ gacchati.	13	
PA_sn_54:13.17.1	Yasmiṁ samaye, ānanda, bhikkhu vedanāsu …pe…	13	
PA_sn_54:13.17.2	citte …pe…	13	
PA_sn_54:13.17.3	dhammesu dhammānupassī viharati—	13	
PA_sn_54:13.17.4	upaṭṭhitāssa tasmiṁ samaye bhikkhuno sati hoti asammuṭṭhā.	13	
PA_sn_54:13.17.5	Yasmiṁ samaye, ānanda, bhikkhuno upaṭṭhitā sati hoti asammuṭṭhā—	13	
PA_sn_54:13.17.6	satisambojjhaṅgo tasmiṁ samaye bhikkhuno āraddho hoti, satisambojjhaṅgaṁ tasmiṁ samaye bhikkhu bhāveti, satisambojjhaṅgo tasmiṁ samaye bhikkhuno bhāvanāpāripūriṁ gacchati.	13	
PA_sn_54:13.17.7	(Yathā paṭhamaṁ satipaṭṭhānaṁ, evaṁ vitthāretabbaṁ.)	13	
PA_sn_54:13.18.1	So tathāsamāhitaṁ cittaṁ sādhukaṁ ajjhupekkhitā hoti.	13	
PA_sn_54:13.18.2	Yasmiṁ samaye, ānanda, bhikkhu tathāsamāhitaṁ cittaṁ sādhukaṁ ajjhupekkhitā hoti—	13	
PA_sn_54:13.18.3	upekkhāsambojjhaṅgo tasmiṁ samaye bhikkhuno āraddho hoti, upekkhāsambojjhaṅgaṁ tasmiṁ samaye bhikkhu bhāveti, upekkhāsambojjhaṅgo tasmiṁ samaye bhikkhuno bhāvanāpāripūriṁ gacchati.	13	
PA_sn_54:13.18.4	Evaṁ bhāvitā kho, ānanda, cattāro satipaṭṭhānā evaṁ bahulīkatā satta bojjhaṅge paripūrenti.	13	
PA_sn_54:13.19.1	Kathaṁ bhāvitā, ānanda, satta bojjhaṅgā kathaṁ bahulīkatā vijjāvimuttiṁ paripūrenti?	13	
PA_sn_54:13.19.2	Idhānanda, bhikkhu satisambojjhaṅgaṁ bhāveti vivekanissitaṁ virāganissitaṁ nirodhanissitaṁ vossaggapariṇāmiṁ,	13	
PA_sn_54:13.19.3	dhammavicayasambojjhaṅgaṁ bhāveti …pe…	13	
PA_sn_54:13.19.4	upekkhāsambojjhaṅgaṁ bhāveti vivekanissitaṁ virāganissitaṁ nirodhanissitaṁ vossaggapariṇāmiṁ.	13	
PA_sn_54:13.19.5	Evaṁ bhāvitā kho, ānanda, satta bojjhaṅgā evaṁ bahulīkatā vijjāvimuttiṁ paripūrentī”ti.	13	
PA_sn_54:13.19.6	Tatiyaṁ.	13	
PA_sn_54:14.0.1	Saṁyutta Nikāya 54.14	14	
PA_sn_54:14.0.2	2. Dutiyavagga	14	
PA_sn_54:14.0.3	Dutiyaānandasutta	14	
PA_sn_54:14.1.1	Atha kho āyasmā ānando yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. Ekamantaṁ nisinnaṁ kho āyasmantaṁ ānandaṁ bhagavā etadavoca:	14	
PA_sn_54:14.1.2_0	“atthi nu kho, ānanda, ekadhammo bhāvito bahulīkato cattāro dhamme paripūreti, cattāro	14	
PA_sn_54:14.1.2_1	dhammā bhāvitā bahulīkatā satta dhamme paripūrenti, satta dhammā bhāvitā bahulīkatā	14	
PA_sn_54:14.1.2_2	dve dhamme paripūrentī”ti.	14	
PA_sn_54:14.1.3	“Bhagavaṁmūlakā no, bhante, dhammā …pe…	14	
PA_sn_54:14.1.4_0	“atthānanda, ekadhammo bhāvito bahulīkato cattāro dhamme paripūreti, cattāro dhammā	14	
PA_sn_54:14.1.4_1	bhāvitā bahulīkatā satta dhamme paripūrenti, satta dhammā bhāvitā bahulīkatā dve dhamme paripūrenti.	14	
PA_sn_54:14.2.1_0	Katamo cānanda, ekadhammo bhāvito bahulīkato cattāro dhamme paripūreti, cattāro dhammā	14	
PA_sn_54:14.2.1_1	bhāvitā bahulīkatā satta dhamme paripūrenti, satta dhammā bhāvitā bahulīkatā dve dhamme paripūrenti?	14	
PA_sn_54:14.2.2_0	Ānāpānassatisamādhi, ānanda, ekadhammo bhāvito bahulīkato cattāro satipaṭṭhāne paripūreti,	14	
PA_sn_54:14.2.2_1	cattāro satipaṭṭhānā bhāvitā bahulīkatā satta bojjhaṅge paripūrenti, satta bojjhaṅgā	14	
PA_sn_54:14.2.2_2	bhāvitā bahulīkatā vijjāvimuttiṁ paripūrentīti.	14	
PA_sn_54:14.2.3	Kathaṁ bhāvito cānanda, ānāpānassatisamādhi, kathaṁ bahulīkato cattāro satipaṭṭhāne paripūreti?	14	
PA_sn_54:14.2.4	Idhānanda, bhikkhu araññagato vā …pe…	14	
PA_sn_54:14.2.5	evaṁ bhāvitā kho, ānanda, satta bojjhaṅgā evaṁ bahulīkatā vijjāvimuttiṁ paripūrentī”ti.	14	
PA_sn_54:14.2.6	Catutthaṁ.	14	
PA_sn_54:15.0.1	Saṁyutta Nikāya 54.15	15	
PA_sn_54:15.0.2	2. Dutiyavagga	15	
PA_sn_54:15.0.3	Paṭhamabhikkhusutta	15	
PA_sn_54:15.1.1	Atha kho sambahulā bhikkhū yena bhagavā tenupasaṅkamiṁsu; upasaṅkamitvā bhagavantaṁ abhivādetvā ekamantaṁ nisīdiṁsu. Ekamantaṁ nisinnā kho te bhikkhū bhagavantaṁ etadavocuṁ:	15	
PA_sn_54:15.1.2_0	“atthi nu kho, bhante, ekadhammo bhāvito bahulīkato cattāro dhamme paripūreti, cattāro	15	
PA_sn_54:15.1.2_1	dhammā bhāvitā bahulīkatā satta dhamme paripūrenti, satta dhammā bhāvitā bahulīkatā	15	
PA_sn_54:15.1.2_2	dve dhamme paripūrentī”ti?	15	
PA_sn_54:15.1.3_0	“Atthi kho, bhikkhave, ekadhammo bhāvito bahulīkato cattāro dhamme paripūreti, cattāro	15	
PA_sn_54:15.1.3_1	dhammā bhāvitā bahulīkatā satta dhamme paripūrenti, satta dhammā bhāvitā bahulīkatā	15	
PA_sn_54:15.1.3_2	dve dhamme paripūrentī”ti.	15	
PA_sn_54:15.2.1_0	“Katamo pana, bhante, ekadhammo bhāvito bahulīkato cattāro dhamme paripūreti, cattāro	15	
PA_sn_54:15.2.1_1	dhammā bhāvitā bahulīkatā satta dhamme paripūrenti, satta dhammā bhāvitā bahulīkatā	15	
PA_sn_54:15.2.1_2	dve dhamme paripūrentī”ti?	15	
PA_sn_54:15.2.2_0	“Ānāpānassatisamādhi kho, bhikkhave, ekadhammo bhāvito bahulīkato cattāro satipaṭṭhāne	15	
PA_sn_54:15.2.2_1	paripūreti, cattāro satipaṭṭhānā bhāvitā bahulīkatā satta bojjhaṅge paripūrenti,	15	
PA_sn_54:15.2.2_2	satta bojjhaṅgā bhāvitā bahulīkatā vijjāvimuttiṁ paripūrentīti.	15	
PA_sn_54:15.3.1	Kathaṁ bhāvito ca, bhikkhave, ānāpānassatisamādhi kathaṁ bahulīkato cattāro satipaṭṭhāne paripūreti?	15	
PA_sn_54:15.3.2	Idha, bhikkhave, bhikkhu araññagato vā …pe…	15	
PA_sn_54:15.3.3	evaṁ bhāvitā kho, bhikkhave, satta bojjhaṅgā evaṁ bahulīkatā vijjāvimuttiṁ paripūrentī”ti.	15	
PA_sn_54:15.3.4	Pañcamaṁ.	15	
PA_sn_54:16.0.1	Saṁyutta Nikāya 54.16	16	
PA_sn_54:16.0.2	2. Dutiyavagga	16	
PA_sn_54:16.0.3	Dutiyabhikkhusutta	16	
PA_sn_54:16.1.1	Atha kho sambahulā bhikkhū yena bhagavā tenupasaṅkamiṁsu; upasaṅkamitvā bhagavantaṁ abhivādetvā ekamantaṁ nisīdiṁsu. Ekamantaṁ nisinne kho te bhikkhū bhagavā etadavoca:	16	
PA_sn_54:16.1.2_0	“atthi nu kho, bhikkhave, ekadhammo bhāvito bahulīkato cattāro dhamme paripūreti,	16	
PA_sn_54:16.1.2_1	cattāro dhammā bhāvitā bahulīkatā satta dhamme paripūrenti, satta dhammā bhāvitā	16	
PA_sn_54:16.1.2_2	bahulīkatā dve dhamme paripūrentī”ti?	16	
PA_sn_54:16.1.3	“Bhagavaṁmūlakā no, bhante, dhammā …pe… bhagavato sutvā bhikkhū dhāressantī”ti.	16	
PA_sn_54:16.1.4_0	“Atthi, bhikkhave, ekadhammo bhāvito bahulīkato cattāro dhamme paripūreti, cattāro	16	
PA_sn_54:16.1.4_1	dhammā bhāvitā bahulīkatā satta dhamme paripūrenti, satta dhammā bhāvitā bahulīkatā	16	
PA_sn_54:16.1.4_2	dve dhamme paripūrenti.	16	
PA_sn_54:16.2.1_0	Katamo ca, bhikkhave, ekadhammo bhāvito bahulīkato cattāro dhamme paripūreti, cattāro	16	
PA_sn_54:16.2.1_1	dhammā bhāvitā bahulīkatā satta dhamme paripūrenti, satta dhammā bhāvitā bahulīkatā	16	
PA_sn_54:16.2.1_2	dve dhamme paripūrenti?	16	
PA_sn_54:16.2.2_0	Ānāpānassatisamādhi, bhikkhave, ekadhammo bhāvito bahulīkato cattāro satipaṭṭhāne	16	
PA_sn_54:16.2.2_1	paripūreti, cattāro satipaṭṭhānā bhāvitā bahulīkatā satta bojjhaṅge paripūrenti,	16	
PA_sn_54:16.2.2_2	satta bojjhaṅgā bhāvitā bahulīkatā vijjāvimuttiṁ paripūrentīti.	16	
PA_sn_54:16.3.1	Kathaṁ bhāvito ca, bhikkhave, ānāpānassatisamādhi kathaṁ bahulīkato cattāro satipaṭṭhāne paripūreti?	16	
PA_sn_54:16.3.2	Idha, bhikkhave, bhikkhu araññagato vā rukkhamūlagato vā suññāgāragato vā nisīdati pallaṅkaṁ ābhujitvā ujuṁ kāyaṁ paṇidhāya parimukhaṁ satiṁ upaṭṭhapetvā.	16	
PA_sn_54:16.3.3	So satova assasati, satova passasati …pe…	16	
PA_sn_54:16.3.4	‘paṭinissaggānupassī assasissāmī’ti sikkhati, ‘paṭinissaggānupassī passasissāmī’ti sikkhati.	16	
PA_sn_54:16.4.1_0	Yasmiṁ samaye, bhikkhave, bhikkhu dīghaṁ vā assasanto ‘dīghaṁ assasāmī’ti pajānāti,	16	
PA_sn_54:16.4.1_1	dīghaṁ vā passasanto ‘dīghaṁ passasāmī’ti pajānāti, rassaṁ vā assasanto ‘rassaṁ assasāmī’ti pajānāti …pe…	16	
PA_sn_54:16.4.2	sabbakāyappaṭisaṁvedī …pe…	16	
PA_sn_54:16.4.3	‘passambhayaṁ kāyasaṅkhāraṁ assasissāmī’ti sikkhati, ‘passambhayaṁ kāyasaṅkhāraṁ passasissāmī’ti sikkhati—	16	
PA_sn_54:16.4.4	kāye kāyānupassī, bhikkhave, bhikkhu tasmiṁ samaye viharati ātāpī sampajāno satimā, vineyya loke abhijjhādomanassaṁ.	16	
PA_sn_54:16.4.5	Taṁ kissa hetu?	16	
PA_sn_54:16.4.6	Kāyaññatarāhaṁ, bhikkhave, etaṁ vadāmi, yadidaṁ—assāsapassāsaṁ.	16	
PA_sn_54:16.4.7	Tasmātiha, bhikkhave, kāye kāyānupassī bhikkhu tasmiṁ samaye viharati ātāpī sampajāno satimā, vineyya loke abhijjhādomanassaṁ.	16	
PA_sn_54:16.5.1	Yasmiṁ samaye, bhikkhave, bhikkhu pītippaṭisaṁvedī …pe…	16	
PA_sn_54:16.5.2	sukhappaṭisaṁvedī …	16	
PA_sn_54:16.5.3	cittasaṅkhārappaṭisaṁvedī …	16	
PA_sn_54:16.5.4	‘passambhayaṁ cittasaṅkhāraṁ assasissāmī’ti sikkhati, ‘passambhayaṁ cittasaṅkhāraṁ passasissāmī’ti sikkhati—	16	
PA_sn_54:16.5.5	vedanāsu vedanānupassī, bhikkhave, bhikkhu tasmiṁ samaye viharati ātāpī sampajāno satimā, vineyya loke abhijjhādomanassaṁ.	16	
PA_sn_54:16.5.6	Taṁ kissa hetu?	16	
PA_sn_54:16.5.7	Vedanāññatarāhaṁ, bhikkhave, etaṁ vadāmi, yadidaṁ—assāsapassāsānaṁ sādhukaṁ manasikāraṁ.	16	
PA_sn_54:16.5.8	Tasmātiha, bhikkhave, vedanāsu vedanānupassī bhikkhu tasmiṁ samaye viharati ātāpī sampajāno satimā, vineyya loke abhijjhādomanassaṁ.	16	
PA_sn_54:16.6.1	Yasmiṁ samaye, bhikkhave, bhikkhu cittappaṭisaṁvedī …pe…	16	
PA_sn_54:16.6.2	abhippamodayaṁ cittaṁ …pe…	16	
PA_sn_54:16.6.3	‘samādahaṁ cittaṁ assasissāmī’ti sikkhati, ‘samādahaṁ cittaṁ passasissāmī’ti sikkhati;	16	
PA_sn_54:16.6.4	‘vimocayaṁ cittaṁ assasissāmī’ti sikkhati, ‘vimocayaṁ cittaṁ passasissāmī’ti sikkhati—	16	
PA_sn_54:16.6.5	citte cittānupassī, bhikkhave, bhikkhu tasmiṁ samaye viharati ātāpī sampajāno satimā, vineyya loke abhijjhādomanassaṁ.	16	
PA_sn_54:16.6.6	Taṁ kissa hetu?	16	
PA_sn_54:16.6.7	Nāhaṁ, bhikkhave, muṭṭhassatissa asampajānassa ānāpānassatisamādhibhāvanaṁ vadāmi.	16	
PA_sn_54:16.6.8	Tasmātiha, bhikkhave, citte cittānupassī bhikkhu tasmiṁ samaye viharati ātāpī sampajāno satimā, vineyya loke abhijjhādomanassaṁ.	16	
PA_sn_54:16.7.1	Yasmiṁ samaye, bhikkhave, bhikkhu aniccānupassī …pe…	16	
PA_sn_54:16.7.2	virāgānupassī …pe…	16	
PA_sn_54:16.7.3	nirodhānupassī …pe…	16	
PA_sn_54:16.7.4	‘paṭinissaggānupassī assasissāmī’ti sikkhati, ‘paṭinissaggānupassī passasissāmī’ti sikkhati—	16	
PA_sn_54:16.7.5	dhammesu dhammānupassī, bhikkhave, bhikkhu tasmiṁ samaye viharati ātāpī sampajāno satimā, vineyya loke abhijjhādomanassaṁ.	16	
PA_sn_54:16.7.6	So yaṁ taṁ hoti abhijjhādomanassānaṁ pahānaṁ taṁ paññāya disvā sādhukaṁ ajjhupekkhitā hoti.	16	
PA_sn_54:16.7.7	Tasmātiha, bhikkhave, dhammesu dhammānupassī bhikkhu tasmiṁ samaye viharati ātāpī sampajāno satimā, vineyya loke abhijjhādomanassaṁ.	16	
PA_sn_54:16.8.1	Evaṁ bhāvito kho, bhikkhave, ānāpānassatisamādhi evaṁ bahulīkato cattāro satipaṭṭhāne paripūreti.	16	
PA_sn_54:16.9.1	Kathaṁ bhāvitā ca, bhikkhave, cattāro satipaṭṭhānā kathaṁ bahulīkatā satta bojjhaṅge paripūrenti?	16	
PA_sn_54:16.9.2	Yasmiṁ samaye, bhikkhave, bhikkhu kāye kāyānupassī viharati—upaṭṭhitāssa tasmiṁ samaye bhikkhuno sati hoti asammuṭṭhā.	16	
PA_sn_54:16.9.3	Yasmiṁ samaye, bhikkhave, bhikkhuno upaṭṭhitā sati asammuṭṭhā—	16	
PA_sn_54:16.9.4	satisambojjhaṅgo tasmiṁ samaye bhikkhuno āraddho hoti, satisambojjhaṅgaṁ tasmiṁ samaye bhikkhu bhāveti, satisambojjhaṅgo tasmiṁ samaye bhikkhuno bhāvanāpāripūriṁ gacchati.	16	
PA_sn_54:16.10.1	So tathāsato viharanto taṁ dhammaṁ paññāya pavicinati pavicarati parivīmaṁsamāpajjati.	16	
PA_sn_54:16.10.2	Yasmiṁ samaye, bhikkhave, bhikkhu tathāsato viharanto taṁ dhammaṁ paññāya pavicinati pavicarati parivīmaṁsamāpajjati—	16	
PA_sn_54:16.10.3_0	dhammavicayasambojjhaṅgo tasmiṁ samaye bhikkhuno āraddho hoti, dhammavicayasambojjhaṅgaṁ	16	
PA_sn_54:16.10.3_1	tasmiṁ samaye bhikkhu bhāveti, dhammavicayasambojjhaṅgo tasmiṁ samaye bhikkhuno bhāvanāpāripūriṁ gacchati.	16	
PA_sn_54:16.11.1	Tassa taṁ dhammaṁ paññāya pavicinato pavicarato parivīmaṁsamāpajjato āraddhaṁ hoti vīriyaṁ asallīnaṁ.	16	
PA_sn_54:16.11.2	Yasmiṁ samaye, bhikkhave, bhikkhuno taṁ dhammaṁ paññāya pavicinato pavicarato parivīmaṁsamāpajjato āraddhaṁ hoti vīriyaṁ asallīnaṁ—	16	
PA_sn_54:16.11.3	vīriyasambojjhaṅgo tasmiṁ samaye bhikkhuno āraddho hoti, vīriyasambojjhaṅgaṁ tasmiṁ samaye bhikkhu bhāveti, vīriyasambojjhaṅgo tasmiṁ samaye bhikkhuno bhāvanāpāripūriṁ gacchati.	16	
PA_sn_54:16.12.1	Āraddhavīriyassa uppajjati pīti nirāmisā.	16	
PA_sn_54:16.12.2	Yasmiṁ samaye, bhikkhave, bhikkhuno āraddhavīriyassa uppajjati pīti nirāmisā—	16	
PA_sn_54:16.12.3	pītisambojjhaṅgo tasmiṁ samaye bhikkhuno āraddho hoti, pītisambojjhaṅgaṁ tasmiṁ samaye bhikkhu bhāveti, pītisambojjhaṅgo tasmiṁ samaye bhikkhuno bhāvanāpāripūriṁ gacchati.	16	
PA_sn_54:16.13.1	Pītimanassa kāyopi passambhati, cittampi passambhati.	16	
PA_sn_54:16.13.2	Yasmiṁ samaye, bhikkhave, bhikkhuno pītimanassa kāyopi passambhati, cittampi passambhati—	16	
PA_sn_54:16.13.3_0	passaddhisambojjhaṅgo tasmiṁ samaye bhikkhuno āraddho hoti, passaddhisambojjhaṅgaṁ	16	
PA_sn_54:16.13.3_1	tasmiṁ samaye bhikkhu bhāveti, passaddhisambojjhaṅgo tasmiṁ samaye bhikkhuno bhāvanāpāripūriṁ gacchati.	16	
PA_sn_54:16.14.1	Passaddhakāyassa sukhino cittaṁ samādhiyati.	16	
PA_sn_54:16.14.2	Yasmiṁ samaye, bhikkhave, bhikkhuno passaddhakāyassa sukhino cittaṁ samādhiyati—	16	
PA_sn_54:16.14.3	samādhisambojjhaṅgo tasmiṁ samaye bhikkhuno āraddho hoti, samādhisambojjhaṅgaṁ tasmiṁ samaye bhikkhu bhāveti, samādhisambojjhaṅgo tasmiṁ samaye bhikkhuno bhāvanāpāripūriṁ gacchati.	16	
PA_sn_54:16.15.1	So tathāsamāhitaṁ cittaṁ sādhukaṁ ajjhupekkhitā hoti.	16	
PA_sn_54:16.15.2	Yasmiṁ samaye, bhikkhave, bhikkhu tathāsamāhitaṁ cittaṁ sādhukaṁ ajjhupekkhitā hoti—	16	
PA_sn_54:16.15.3	upekkhāsambojjhaṅgo tasmiṁ samaye bhikkhuno āraddho hoti, upekkhāsambojjhaṅgaṁ tasmiṁ samaye bhikkhu bhāveti, upekkhāsambojjhaṅgo tasmiṁ samaye bhikkhuno bhāvanāpāripūriṁ gacchati.	16	
PA_sn_54:16.16.1	Yasmiṁ samaye, bhikkhave, bhikkhu vedanāsu …pe…	16	
PA_sn_54:16.16.2	citte …pe…	16	
PA_sn_54:16.16.3	dhammesu dhammānupassī viharati—upaṭṭhitāssa tasmiṁ samaye bhikkhuno sati hoti asammuṭṭhā.	16	
PA_sn_54:16.16.4	Yasmiṁ samaye, bhikkhave, bhikkhuno upaṭṭhitā sati hoti asammuṭṭhā—	16	
PA_sn_54:16.16.5	satisambojjhaṅgo tasmiṁ samaye bhikkhuno āraddho hoti, satisambojjhaṅgaṁ tasmiṁ samaye bhikkhu bhāveti—satisambojjhaṅgo tasmiṁ samaye bhikkhuno bhāvanāpāripūriṁ gacchati …pe….	16	
PA_sn_54:16.17.1	So tathāsamāhitaṁ cittaṁ sādhukaṁ ajjhupekkhitā hoti.	16	
PA_sn_54:16.17.2	Yasmiṁ samaye, bhikkhave, bhikkhu tathāsamāhitaṁ cittaṁ sādhukaṁ ajjhupekkhitā hoti—	16	
PA_sn_54:16.17.3	upekkhāsambojjhaṅgo tasmiṁ samaye bhikkhuno āraddho hoti, upekkhāsambojjhaṅgaṁ tasmiṁ samaye bhikkhu bhāveti, upekkhāsambojjhaṅgo tasmiṁ samaye bhikkhuno bhāvanāpāripūriṁ gacchati.	16	
PA_sn_54:16.17.4	Evaṁ bhāvitā kho, bhikkhave, cattāro satipaṭṭhānā evaṁ bahulīkatā satta bojjhaṅge paripūrenti.	16	
PA_sn_54:16.18.1	Kathaṁ bhāvitā ca, bhikkhave, satta bojjhaṅgā kathaṁ bahulīkatā vijjāvimuttiṁ paripūrenti?	16	
PA_sn_54:16.18.2	Idha, bhikkhave, bhikkhu satisambojjhaṅgaṁ bhāveti vivekanissitaṁ virāganissitaṁ nirodhanissitaṁ vossaggapariṇāmiṁ;	16	
PA_sn_54:16.18.3	dhammavicayasambojjhaṅgaṁ bhāveti vivekanissitaṁ virāganissitaṁ nirodhanissitaṁ vossaggapariṇāmiṁ …pe…	16	
PA_sn_54:16.18.4	upekkhāsambojjhaṅgaṁ bhāveti vivekanissitaṁ virāganissitaṁ nirodhanissitaṁ vossaggapariṇāmiṁ.	16	
PA_sn_54:16.18.5	Evaṁ bhāvitā kho, bhikkhave, satta bojjhaṅgā evaṁ bahulīkatā vijjāvimuttiṁ paripūrentī”ti.	16	
PA_sn_54:16.18.6	Chaṭṭhaṁ.	16	
PA_sn_54:17.0.1	Saṁyutta Nikāya 54.17	17	
PA_sn_54:17.0.2	2. Dutiyavagga	17	
PA_sn_54:17.0.3	Saṁyojanappahānasutta	17	
PA_sn_54:17.1.1	“Ānāpānassatisamādhi, bhikkhave, bhāvito bahulīkato saṁyojanappahānāya saṁvattati …pe….	17	
PA_sn_54:17.1.2	Sattamaṁ.	17	
PA_sn_54:18.0.1	Saṁyutta Nikāya 54.18	18	
PA_sn_54:18.0.2	2. Dutiyavagga	18	
PA_sn_54:18.0.3	Anusayasamugghātasutta	18	
PA_sn_54:18.1.1	“… Anusayasamugghātāya saṁvattati ….	18	
PA_sn_54:18.1.2	Aṭṭhamaṁ.	18	
PA_sn_54:19.0.1	Saṁyutta Nikāya 54.19	19	
PA_sn_54:19.0.2	2. Dutiyavagga	19	
PA_sn_54:19.0.3	Addhānapariññāsutta	19	
PA_sn_54:19.1.1	“… Addhānapariññāya saṁvattati ….	19	
PA_sn_54:19.1.2	Navamaṁ.	19	
PA_sn_54:20.0.1	Saṁyutta Nikāya 54.20	20	
PA_sn_54:20.0.2	2. Dutiyavagga	20	
PA_sn_54:20.0.3	Āsavakkhayasutta	20	
PA_sn_54:20.1.1	“… Āsavānaṁ khayāya saṁvattati.	20	
PA_sn_54:20.1.2	Kathaṁ bhāvito ca, bhikkhave, ānāpānassatisamādhi kathaṁ bahulīkato saṁyojanappahānāya saṁvattati …	20	
PA_sn_54:20.1.3	anusayasamugghātāya saṁvattati …	20	
PA_sn_54:20.1.4	addhānapariññāya saṁvattati …	20	
PA_sn_54:20.1.5	āsavānaṁ khayāya saṁvattati?	20	
PA_sn_54:20.1.6	Idha, bhikkhave, bhikkhu araññagato vā rukkhamūlagato vā …pe…	20	
PA_sn_54:20.1.7	paṭinissaggānupassī assasissāmīti sikkhati, paṭinissaggānupassī passasissāmīti sikkhati.	20	
PA_sn_54:20.1.8	Evaṁ bhāvito kho, bhikkhave, ānāpānassatisamādhi evaṁ bahulīkato saṁyojanappahānāya saṁvattati …pe…	20	
PA_sn_54:20.1.9	anusayasamugghātāya saṁvattati …pe…	20	
PA_sn_54:20.1.10	addhānapariññāya saṁvattati …pe…	20	
PA_sn_54:20.1.11	āsavānaṁ khayāya saṁvattatī”ti.	20	
PA_sn_54:20.1.12	Dasamaṁ.	20	
PA_sn_54:20.1.13	Dutiyo vaggo.	20	
PA_sn_54:20.2.0	Tassuddānaṁ	20	
PA_sn_54:20.2.1	Icchānaṅgalaṁ kaṅkheyyaṁ,	20	
PA_sn_54:20.2.2	ānandā apare duve;	20	
PA_sn_54:20.2.3	Bhikkhū saṁyojanānusayā,	20	
PA_sn_54:20.2.4	addhānaṁ āsavakkhayanti.	20	
PA_sn_54:20.2.5	Ānāpānasaṁyuttaṁ dasamaṁ.	20	
