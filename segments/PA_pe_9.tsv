segmentnr	original	folio	analyzed
PA_pe_9:0.1	Peṭakopadesa	0	
PA_pe_9:0.2	Suttavebhaṅgiya	0	
PA_pe_9:1.1	Pubbā koṭi na paññāyati avijjāya ca bhavataṇhāya ca.	1	
PA_pe_9:1.2	Tattha avijjānīvaraṇānaṁ taṇhāsaṁyojanānaṁ sattānaṁ pubbakoṭi na paññāyati.	1	
PA_pe_9:1.3	Tattha ye sattā taṇhāsaṁyojanā, te ajjhosānabahulā mandavipassakā.	1	
PA_pe_9:1.4	Ye pana ussannadiṭṭhikā sattā, te vipassanābahulā mandajjhosānā.	1	
PA_pe_9:2.1	Tattha taṇhācaritā sattā sattasaññābhiniviṭṭhā anuppādavayadassino.	2	
PA_pe_9:2.2	Te pañcasu khandhesu attānaṁ samanupassanti “rūpavantaṁ vā attānaṁ, attani vā rūpaṁ, rūpasmiṁ vā attānan”ti.	2	
PA_pe_9:2.3	Evaṁ pañcakkhandhā.	2	
PA_pe_9:2.4	Aññehi khandhehi attānaṁ samanupassanti tassa ussannadiṭṭhikā sattā vipassamānā khandhe ujuṁ attato samanupassanti.	2	
PA_pe_9:2.5	Te rūpaṁ attako samanupassanti.	2	
PA_pe_9:2.6	Yaṁ rūpaṁ, so attā.	2	
PA_pe_9:2.7	Yo ahaṁ, taṁ rūpaṁ.	2	
PA_pe_9:2.8	So rūpavināsaṁ passati, ayaṁ ucchedavādī.	2	
PA_pe_9:2.9	Iti pañcannaṁ khandhānaṁ paṭhamābhinipātā sakkāyadiṭṭhiyo pañca ucchedaṁ bhajanti “taṁ jīvaṁ taṁ sarīran”ti.	2	
PA_pe_9:2.10	Ekamekamhi khandhe tīhi padehi pacchimakehi sassataṁ bhajati “aññaṁ jīvaṁ aññaṁ sarīran”ti.	2	
PA_pe_9:2.11	Ito bahiddhāte pabbajitā taṇhācaritā kāmasukhallikānuyogamanuyuttā viharanti.	2	
PA_pe_9:2.12	Tena ye ca nissandena diṭṭhicaritā attakilamathānuyogamanuyuttā viharanti.	2	
PA_pe_9:2.13	Tenayeva diṭṭhisukhena ettāvatā bāhirako payogo.	2	
PA_pe_9:3.1	Tattha diṭṭhicaritā sattā ye ariyadhammavinayaṁ otaranti, te dhammānusārino honti.	3	
PA_pe_9:3.2	Ye taṇhācaritā sattā ariyaṁ dhammavinayaṁ otaranti, te saddhānusārino honti.	3	
PA_pe_9:4.1	Tattha ye diṭṭhicaritā sattā, te kāmesu dosadiṭṭhī, na ca ye kāmesu anusayā samūhatā, te attakilamathānuyogamanuyuttā viharanti.	4	
PA_pe_9:4.2	Tesaṁ satthā dhammaṁ deseti.	4	
PA_pe_9:4.3	Añño vā sāvako kāmehi natthi atthoti te ca pubbeyeva kāmehi anatthikā iti kāme appakasirena paṭinissajjanti.	4	
PA_pe_9:4.4	Te cetasikena dukkhena anajjhositā.	4	
PA_pe_9:4.5	Tena vuccati “sukhā paṭipadā”ti.	4	
PA_pe_9:4.6	Ye pana taṇhācaritā sattā, te kāmesu ajjhositā, tesaṁ satthā vā dhammaṁ deseti.	4	
PA_pe_9:4.7	Aññataro vā bhikkhu kāmehi natthi atthoti, te piyarūpaṁ dukkhena paṭinissajjanti.	4	
PA_pe_9:4.8	Tena vuccati “dukkhā paṭipadā”ti.	4	
PA_pe_9:4.9	Iti ime sabbasattā dvīsu paṭipadāsu samosaraṇaṁ gacchanti dukkhāyañca sukhāyañca.	4	
PA_pe_9:5.1	Tattha ye diṭṭhicaritā sattā, te dvidhā mudindriyā ca tikkhindriyā ca.	5	
PA_pe_9:5.2	Tattha ye diṭṭhicaritā sattā tikkhindriyā sukhena paṭinissajjanti, khippañca abhisamenti, tena vuccati “khippābhiññā sukhā paṭipadā”ti.	5	
PA_pe_9:5.3	Tattha ye diṭṭhicaritā sattā mudindriyā paṭhamaṁ tikkhindriyaṁ upādāya dandhataraṁ abhisamenti, te sukhena paṭinissajjanti, dandhañca abhisamenti.	5	
PA_pe_9:5.4	Tena vuccati “sukhā paṭipadā dandhābhiññā”ti.	5	
PA_pe_9:5.5	Tattha taṇhācaritā sattā dvidhā tikkhindriyā ca mudindriyā ca.	5	
PA_pe_9:5.6	Tattha ye taṇhācaritā sattā tikkhindriyā dukkhena paṭinissajjanti, khippañca abhisamenti.	5	
PA_pe_9:5.7	Tena vuccati “dukkhā paṭipadā khippābhiññā”ti.	5	
PA_pe_9:5.8	Tattha ye taṇhācaritā sattā mudindriyā paṭhamaṁ tikkhindriyaṁ upādāya dandhataraṁ abhisamenti, te dukkhena paṭinissajjanti, dandhañca abhisamenti.	5	
PA_pe_9:5.9	Tena vuccati “dukkhā paṭipadā dandhābhiññā”ti.	5	
PA_pe_9:5.10	Imā catasso paṭipadāyo apañcamā achaṭṭhā.	5	
PA_pe_9:5.11	Ye hi keci nibbutā nibbāyissanti vā imāhi catūhi paṭipadāhi anaññāhi ayaṁ paṭipadācatukkena kilese niddisati.	5	
PA_pe_9:5.12	Yā catukkamaggena ariyadhammesu niddisitabbā, ayaṁ vuccati sīhavikkīḷito nāma nayo.	5	
PA_pe_9:6.1	Tatrime cattāro āhārā.	6	
PA_pe_9:6.2	Cattāro vipallāsā upādānā yogā ganthā āsavā oghā sallā viññāṇaṭṭhitiyo agatigamanāti, evaṁ imāni sabbāni dasa padāni.	6	
PA_pe_9:6.3	Ayaṁ suttassa saṁsandanā.	6	
PA_pe_9:7.1	Cattāro āhārā.	7	
PA_pe_9:7.2	Tattha yo ca kabaḷīkāro āhāro yo ca phasso āhāro, ime taṇhācaritena pahātabbā.	7	
PA_pe_9:7.3	Tattha yo ca manosañcetanāhāro yo ca viññāṇāhāro, ime diṭṭhicaritena pahātabbā.	7	
PA_pe_9:8.1	Paṭhamo āhāro paṭhamo vipallāso, dutiyo āhāro dutiyo vipallāso, tatiyo āhāro tatiyo vipallāso, catuttho āhāro catuttho vipallāso.	8	
PA_pe_9:8.2	Ime cattāro vipallāsā apañcamā achaṭṭhā.	8	
PA_pe_9:8.3	Idañca pamāṇā cattāro āhārā.	8	
PA_pe_9:9.1	Tattha paṭhame vipallāse ṭhito kāme upādiyati, idaṁ kāmupādānaṁ.	9	
PA_pe_9:9.2	Dutiye vipallāse ṭhito anāgataṁ bhavaṁ upādiyati, idaṁ sīlabbatupādānaṁ.	9	
PA_pe_9:9.3	Tatiye vipallāse ṭhito viparīto diṭṭhiṁ upādiyati, idaṁ diṭṭhupādānaṁ.	9	
PA_pe_9:9.4	Catutthe vipallāse ṭhito khandhe attato upādiyati, idaṁ attavādupādānaṁ.	9	
PA_pe_9:10.1	Tattha kāmupādāne ṭhito kāme abhijjhāyati ganthati, ayaṁ abhijjhākāyagantho.	10	
PA_pe_9:10.2	Sīlabbatupādāne ṭhito byāpādaṁ ganthati, ayaṁ byāpādakāyagantho.	10	
PA_pe_9:10.3	Diṭṭhupādāne ṭhito parāmāsaṁ ganthati, ayaṁ parāmāsakāyagantho.	10	
PA_pe_9:10.4	Attavādupādāne ṭhito papañcanto ganthati, ayaṁ idaṁsaccābhiniveso kāyagantho.	10	
PA_pe_9:11.1	Tassa ganthitā kilesā āsavanti.	11	
PA_pe_9:11.2	Kiñci pana vuccati vippaṭisāro.	11	
PA_pe_9:11.3	Ye vippaṭisārā te anusayā.	11	
PA_pe_9:11.4	Tattha abhijjhākāyaganthena kāmāsavo, byāpādakāyaganthena bhavāsavo, parāmāsakāyaganthena diṭṭhāsavo, idaṁ saccābhinivesakāyaganthena avijjāsavo.	11	
PA_pe_9:12.1	Te cattāro āsavā vepullabhāvaṁ gatā oghā honti, tena vuccanti “oghā”ti.	12	
PA_pe_9:12.2	Tattha kāmāsavo kāmogho, bhavāsavo bhavogho, avijjāsavo avijjogho, diṭṭhāsavo diṭṭhogho.	12	
PA_pe_9:13.1	Te cattāro oghā āsayamanupaviṭṭhā anusayasahagatā vuccanti.	13	
PA_pe_9:13.2	Sallāti hadayamāhacca tiṭṭhantā.	13	
PA_pe_9:13.3	Tattha kāmogho rāgasallaṁ, bhavogho dosasallaṁ, avijjogho mohasallaṁ, diṭṭhogho diṭṭhisallaṁ.	13	
PA_pe_9:14.1	Imehi catūhi sallehi pariyādinnaṁ viññāṇaṁ catūsu dhammesu tiṭṭhati rūpe vedanāya saññāya saṅkhāresu.	14	
PA_pe_9:14.2	Imā catasso viññāṇaṭṭhitiyo.	14	
PA_pe_9:14.3	Tattha rāgasallena nandūpasecanaṁ rūpūpagaṁ viññāṇaṁ tiṭṭhati.	14	
PA_pe_9:14.4	Dosasallena vedanūpagaṁ mohasallena saññūpagaṁ diṭṭhisallena nandūpasecanaṁ saṅkhārūpagaṁ viññāṇaṁ tiṭṭhati.	14	
PA_pe_9:15.1	Catūhi viññāṇaṭṭhitīhi catubbidhaṁ agatiṁ gacchanti chandā dosā bhayā mohā.	15	
PA_pe_9:15.2	Rāgena chandā agatiṁ gacchati, dosena dosā agatiṁ gacchati, mohena mohā agatiṁ gacchati, diṭṭhiyā bhayā agatiṁ gacchati.	15	
PA_pe_9:15.3	Iti idañca kammaṁ ime ca kilesā.	15	
PA_pe_9:15.4	Ayaṁ saṁsārassa hetu.	15	
PA_pe_9:16.1	Tatthimā catasso disā kabaḷīkārāhāro “asubhe subhan”ti vipallāso kāmupādānaṁ kāmayogo abhijjhākāyagantho kāmāsavo kāmogho rāgasallaṁ rūpūpagā viññāṇaṭṭhiti chandā agatigamanaṁ.	16	
PA_pe_9:16.2	Ayaṁ paṭhamā disā.	16	
PA_pe_9:17.1	Phasso āhāro “dukkhe sukhan”ti vipallāso sīlabbatupādānaṁ bhavayogobyāpādo kāyagantho bhavāsavo bhavogho dosasallaṁ vedanūpagā viññāṇaṭṭhiti dosā agatigamanaṁ, ayaṁ dutiyā disā.	17	
PA_pe_9:18.1	Manosañcetanāhāro “anattani attā”ti vipallāso diṭṭhupādānaṁ diṭṭhiyogo parāmāsakāyagantho diṭṭhāsavo diṭṭhogho diṭṭhisallaṁ saññūpagā viññāṇaṭṭhiti bhayā agatigamanaṁ.	18	
PA_pe_9:18.2	Ayaṁ tatiyā disā.	18	
PA_pe_9:19.1_0	Viññāṇāhāro “anicce niccan”ti vipallāso attavādupādānaṁ avijjāyogo idaṁsaccābhiniveso	19	
PA_pe_9:19.1_1	kāyagantho avijjāsavo avijjogho mohasallaṁ saṅkhārūpagā viññāṇaṭṭhiti mohā agatigamanaṁ, ayaṁ catutthī disā.	19	
PA_pe_9:19.2	Iti imesaṁ dasannaṁ suttānaṁ paṭhamena padena paṭhamāya disāya ālokanaṁ.	19	
PA_pe_9:19.3	Ayaṁ vuccati disālokanā.	19	
PA_pe_9:20.1_0	Catūhi vipallāsehi akusalapakkhe disāvilokanā kilesaṁ saṁyojetvā ayaṁ akusalapakkhe	20	
PA_pe_9:20.1_1	disāvilokanāya bhūmi pañcannaṁ dasannaṁ suttānaṁ yāni paṭhamāni padāni imesaṁ dhammānaṁ ko attho?	20	
PA_pe_9:20.2	Eko attho, byañjanameva nānaṁ.	20	
PA_pe_9:20.3	Evaṁ dutiyā evaṁ tatiyā evaṁ catutthī.	20	
PA_pe_9:20.4	Ayaṁ paṭhamā saṁsandanā.	20	
PA_pe_9:21.1	Iminā peyyālena sabbe kilesā catūsu padesu pakkhipitabbā.	21	
PA_pe_9:21.2_0	Tato kusalapakkhe catasso paṭipadā cattāri jhānāni cattāro satipaṭṭhānā cattāro vihārā	21	
PA_pe_9:21.2_1	dibbo brahmā ariyo āneñjo cattāro sammappadhānā cattāro acchariyā abbhutadhammā cattāro	21	
PA_pe_9:21.2_2	adhiṭṭhānā cattāro samādhayo chandasamādhi vīriyasamādhi cittasamādhi vīmaṁsāsamādhi.	21	
PA_pe_9:21.3	Cattāro dhammā sukhabhāgiyā nāññatra bojjhaṅgā nāññatra tapasā nāññatindriyasaṁvarā nāññatra sabbanissaggā cattāri appamāṇāni.	21	
PA_pe_9:22.1_0	Tattha dukkhā paṭipadā dandhābhiññā bhāviyamānā bahulīkariyamānā paṭhamaṁ jhānaṁ	22	
PA_pe_9:22.1_1	paripūreti, paṭhamaṁ jhānaṁ paripuṇṇaṁ paṭhamaṁ satipaṭṭhānaṁ paripūreti, paṭhamaṁ	22	
PA_pe_9:22.1_2	satipaṭṭhānaṁ paripuṇṇaṁ paṭhamaṁ vihāraṁ paripūreti, paṭhamo vihāro paripuṇṇo paṭhamaṁ	22	
PA_pe_9:22.1_3	sammappadhānaṁ paripūreti, paṭhamaṁ sammappadhānaṁ paripuṇṇaṁ paṭhamaṁ acchariyaṁ	22	
PA_pe_9:22.1_4	abbhutadhammaṁ paripūreti, paṭhamo acchariyo abbhuto dhammo paripuṇṇo paṭhamaṁ adhiṭṭhānaṁ	22	
PA_pe_9:22.1_5	paripūreti, paṭhamaṁ adhiṭṭhānaṁ paripuṇṇaṁ chandasamādhiṁ paripūreti, chandasamādhi	22	
PA_pe_9:22.1_6	paripuṇṇo indriyasaṁvaraṁ paripūreti, indriyasaṁvaro paripuṇṇo paṭhamaṁ mettāappamāṇaṁ paripūreti.	22	
PA_pe_9:22.2	Evaṁ yāva sabbanissaggo catutthaṁ appamāṇaṁ paripūreti.	22	
PA_pe_9:23.1_0	Tattha paṭhamā ca paṭipadā paṭhamañca jhānaṁ paṭhamañca satipaṭṭhānaṁ paṭhamo ca	23	
PA_pe_9:23.1_1	vihāro paṭhamañca sammappadhānaṁ paṭhamo ca acchariyo abbhuto dhammo saccādhiṭṭhānañca	23	
PA_pe_9:23.1_2	chandasamādhi ca indriyasaṁvaro ca mettā ca appamāṇaṁ.	23	
PA_pe_9:23.2	Ayaṁ paṭhamā disā.	23	
PA_pe_9:24.1_0	Dukkhā ca paṭipadā khippābhiññā dutiyaṁ jhānaṁ dutiyañca satipaṭṭhānaṁ dutiyo ca	24	
PA_pe_9:24.1_1	vihāro dutiyañca sammappadhānaṁ dutiyo ca acchariyo abbhuto dhammo cāgādhiṭṭhānaṁ	24	
PA_pe_9:24.1_2	cittasamādhi cattāro iddhipādā karuṇā ca appamāṇaṁ, ayaṁ dutiyā disā.	24	
PA_pe_9:25.1_0	Sukhā ca paṭipadā dandhābhiññā tatiyañca jhānaṁ tatiyañca satipaṭṭhānaṁ tatiyo ca	25	
PA_pe_9:25.1_1	vihāro tatiyañca sammappadhānaṁ tatiyo ca acchariyo abbhuto dhammo paññādhiṭṭhānañca	25	
PA_pe_9:25.1_2	vīriyasamādhi ca bojjhaṅgā ca muditā ca appamāṇaṁ.	25	
PA_pe_9:25.2	Ayaṁ tatiyā disā.	25	
PA_pe_9:26.1_0	Sukhā ca paṭipadā khippābhiññā catutthaṁ jhānaṁ catutthañca satipaṭṭhānaṁ catuttho	26	
PA_pe_9:26.1_1	ca vihāro catutthañca sammappadhānaṁ catuttho ca acchariyo abbhuto dhammo upasamādhiṭṭhānañca	26	
PA_pe_9:26.1_2	vīmaṁsāsamādhi ca sabbanissaggo ca upekkhā appamāṇañca.	26	
PA_pe_9:26.2	Ayaṁ catutthī disā.	26	
PA_pe_9:26.3	Imāsaṁ catassannaṁ disānaṁ ālokanā.	26	
PA_pe_9:26.4	Ayaṁ vuccati disālokano nāma nayo.	26	
PA_pe_9:27.1	Tatthāyaṁ yojanā.	27	
PA_pe_9:27.2_0	Cattāro ca āhārā catasso ca paṭipadā, cattāro ca vipallāsā cattāro ca satipaṭṭhānā,	27	
PA_pe_9:27.2_1	cattāri ca upādānāni cattāri ca jhānāni cattāro ca yogā vihārā ca, ganthā ca sammappadhānā	27	
PA_pe_9:27.2_2	ca, āsavā ca acchariyā abbhutadhammā ca, oghā ca adhiṭṭhānāni ca, sallā ca samādhayo,	27	
PA_pe_9:27.2_3	viññāṇaṭṭhitiyo cattāro ca sukhabhāgiyā dhammā, cattāri ca agatigamanāni cattāri	27	
PA_pe_9:27.2_4	ca appamāṇāni iti kusalākusalānaṁ paṭipakkhavasena yojanā, ayaṁ vuccati disālokano nayo.	27	
PA_pe_9:28.1_0	Tassa cattāri sāmaññaphalāni pariyosānaṁ, yo ca dhammo kusalākusalaniddese paṭhamo	28	
PA_pe_9:28.1_1	disāniddeso, imassa sotāpattiphalaṁ pariyosānaṁ dutiyaṁ sakadāgāmiphalaṁ, tatiyaṁ	28	
PA_pe_9:28.1_2	anāgāmiphalaṁ, catutthaṁ arahattaphalaṁ.	28	
PA_pe_9:29.1	Tattha katamo tipukkhalo nayo?	29	
PA_pe_9:29.2	Ye ca dukkhāya paṭipadāya dandhābhiññāya khippābhiññāya ca niyyanti dve puggalā, ye ca sukhāya paṭipadāya dandhābhiññāya khippābhiññāya ca niyyanti dve puggalā.	29	
PA_pe_9:30.1	Imesaṁ catunnaṁ puggalānaṁ yo puggalo sukhāya paṭipadāya dandhābhiññāya niyyāti, yo ca puggalo dukkhāya paṭipadāya khippābhiññāya niyyāti.	30	
PA_pe_9:30.2	Ime dve puggalā bhavanti.	30	
PA_pe_9:30.3	Tattha yo sukhāya paṭipadāya khippābhiññāya niyyāti, ayaṁ ugghaṭitaññū.	30	
PA_pe_9:30.4	Yo pacchimo puggalo sādhāraṇo, ayaṁ vipañcitaññū.	30	
PA_pe_9:30.5	Yo puggalo dandhābhiññāya dukkhāya paṭipadāya niyyāti, ayaṁ neyyo.	30	
PA_pe_9:30.6	Ime cattāro bhavitvā tīṇi honti, tattha ugghaṭitaññussa samathapubbaṅgamā vipassanā, neyyassa vipassanāpubbaṅgamo samatho, vipañcitaññussa samathavipassanā yuganaddhā.	30	
PA_pe_9:30.7	Ugghaṭitaññussa mudukā desanā, neyyassa tikkhā desanā, vipañcitaññussa tikkhamudukā desanā.	30	
PA_pe_9:31.1	Ugghaṭitaññussa adhipaññāsikkhā, neyyassa adhicittasikkhā, vipañcitaññussa adhisīlasikkhā.	31	
PA_pe_9:31.2	Iti imesaṁ puggalānaṁ catūhi paṭipadāhi niyyānaṁ.	31	
PA_pe_9:32.1	Tattha ayaṁ saṅkileso, tīṇi akusalamūlāni tayo phassā tisso vedanā tayo upavicārā tayo saṅkilesā tayo vitakkā tayo pariḷāhā tīṇi saṅkhatalakkhaṇāni tisso dukkhatāti.	32	
PA_pe_9:33.1	Tīṇi akusalamūlānīti lobho akusalamūlaṁ, doso akusalamūlaṁ, moho akusalamūlaṁ.	33	
PA_pe_9:33.2	Tayo phassāti sukhavedanīyo phasso, dukkhavedanīyo phasso, adukkhamasukhavedanīyo phasso.	33	
PA_pe_9:33.3	Tisso vedanāti sukhā vedanā dukkhā vedanā adukkhamasukhā vedanā.	33	
PA_pe_9:33.4	Tayo upavicārāti somanassopavicāro domanassopavicāro upekkhopavicāro.	33	
PA_pe_9:33.5	Tayo saṅkilesāti rāgo doso moho.	33	
PA_pe_9:33.6	Tayo vitakkāti kāmavitakko byāpādavitakko vihiṁsāvitakko.	33	
PA_pe_9:33.7	Tayo pariḷāhāti rāgajo dosajo mohajo.	33	
PA_pe_9:33.8	Tīṇi saṅkhatalakkhaṇānīti uppādo ṭhiti vayo.	33	
PA_pe_9:33.9	Tisso dukkhatāti dukkhadukkhatā vipariṇāmadukkhatā saṅkhatadukkhatā.	33	
PA_pe_9:34.1	Tattha lobho akusalamūlaṁ kuto samuṭṭhitaṁ?	34	
PA_pe_9:34.2	Tividhaṁ ārammaṇaṁ manāpikaṁ amanāpikaṁ upekkhāṭhāniyañca.	34	
PA_pe_9:34.3	Tattha manāpikena ārammaṇena lobho akusalamūlaṁ samuṭṭhahati.	34	
PA_pe_9:34.4_0	Iti manāpikā ārammaṇā sukhavedanīyo phasso, sukhavedanīyaṁ phassaṁ paṭicca uppajjate	34	
PA_pe_9:34.4_1	sukhavedanā, sukhavedanaṁ paṭicca uppajjate somanassūpavicāro, somanassūpavicāraṁ	34	
PA_pe_9:34.4_2	paṭicca uppajjate rāgo, rāgaṁ paṭicca uppajjate kāmavitakko, kāmavitakkaṁ paṭicca	34	
PA_pe_9:34.4_3	uppajjate rāgajo pariḷāho rāgajaṁ pariḷāhaṁ paṭicca uppajjate uppādo saṅkhatalakkhaṇo,	34	
PA_pe_9:34.4_4	uppādaṁ saṅkhatalakkhaṇaṁ paṭicca uppajjate vipariṇāmadukkhatā.	34	
PA_pe_9:35.1	Doso akusalamūlaṁ kuto samuṭṭhitaṁ?	35	
PA_pe_9:35.2	Amanāpikena ārammaṇena doso akusalamūlaṁ samuṭṭhitaṁ.	35	
PA_pe_9:35.3_0	Iti amanāpikā ārammaṇā dukkhavedanīyo phasso, dukkhavedanīyaṁ phassaṁ paṭicca uppajjate	35	
PA_pe_9:35.3_1	dukkhavedanā, dukkhavedanaṁ paṭicca uppajjate domanassūpavicāro, domanassūpavicāraṁ	35	
PA_pe_9:35.3_2	paṭicca uppajjate doso, dosaṁ paṭicca uppajjate byāpādavitakko, byāpādavitakkaṁ paṭicca	35	
PA_pe_9:35.3_3	uppajjate dosajo pariḷāho, dosajaṁ pariḷāhaṁ paṭicca uppajjate ṭhitassa aññathattaṁ	35	
PA_pe_9:35.3_4	saṅkhatalakkhaṇaṁ, ṭhitassa aññathattaṁ saṅkhatalakkhaṇaṁ paṭicca uppajjate dukkhadukkhatā vedanā.	35	
PA_pe_9:36.1	Moho akusalamūlaṁ kuto samuṭṭhitaṁ?	36	
PA_pe_9:36.2	Upekkhāṭhāniyena ārammaṇena moho akusalamūlaṁ samuṭṭhitaṁ.	36	
PA_pe_9:36.3_0	Iti upekkhāṭhāniyā ārammaṇā adukkhamasukhavedanīyo phasso, adukkhamasukhavedanīyaṁ	36	
PA_pe_9:36.3_1	phassaṁ paṭicca uppajjate adukkhamasukhā vedanā, adukkhamasukhavedanaṁ paṭicca uppajjate	36	
PA_pe_9:36.3_2	upekkhūpavicāro, upekkhūpavicāraṁ paṭicca uppajjate moho, mohaṁ paṭicca uppajjate	36	
PA_pe_9:36.3_3	vihiṁsāvitakko, vihiṁsāvitakkaṁ paṭicca uppajjate mohajo pariḷāho, mohajaṁ pariḷāhaṁ	36	
PA_pe_9:36.3_4	paṭicca uppajjate vayo saṅkhatalakkhaṇaṁ, vayaṁ saṅkhatalakkhaṇaṁ paṭicca uppajjate	36	
PA_pe_9:36.3_5	saṅkhatadukkhatā, iti ayaṁ tiṇṇaṁ kilesānaṁ niddeso, ayaṁ vuccate kusalapakkhe tipukkhalo nayo.	36	
PA_pe_9:37.1	Iti tīṇi akusalamūlāni na catutthāni na pañcamāni, tayo phassāti tisso vedanā yāva saṅkhatadukkhatāti, yo koci akusalapakkho, sabbo so tīsu akusalamūlesu samosarati.	37	
PA_pe_9:38.1	Tattha katamo kusalapakkho?	38	
PA_pe_9:38.2	Tīṇi kusalamūlāni, tisso paññā sutamayī paññā cintāmayī paññā bhāvanāmayī paññā.	38	
PA_pe_9:38.3	Tayo samādhī savitakkasavicāro …pe…	38	
PA_pe_9:38.4	tisso sikkhā adhisīlasikkhā …pe…	38	
PA_pe_9:38.5	sikkhā.	38	
PA_pe_9:38.6	Tīṇi nimittāni samathanimittaṁ paggahanimittaṁ upekkhānimittaṁ.	38	
PA_pe_9:38.7	Tayo vitakkā nekkhammavitakko …pe…	38	
PA_pe_9:38.8	avihiṁsāvitakko.	38	
PA_pe_9:38.9	Tīṇi indriyāni anaññātaññassāmītindriyanti vitthāro.	38	
PA_pe_9:38.10	Tayo upavicārā nekkhammūpavicāro abyāpādūpavicāro avihiṁsūpavicāro.	38	
PA_pe_9:38.11	Tisso esanā kāmesanā bhavesanā brahmacariyesanā.	38	
PA_pe_9:38.12	Tayo khandhā sīlakkhandho samādhikkhandho paññākkhandho.	38	
PA_pe_9:39.1_0	Tattha yaṁ alobho kusalamūlaṁ, taṁ sutamayipaññaṁ paripūreti, sutamayī paññā paripuṇṇā	39	
PA_pe_9:39.1_1	savitakkaṁ savicāraṁ samādhiṁ paripūreti, savitakko savicāro samādhi paripuṇṇo adhicittasikkhaṁ	39	
PA_pe_9:39.1_2	paripūreti, adhicittasikkhā paripuṇṇā samathanimittaṁ paripūreti, samathanimittaṁ	39	
PA_pe_9:39.1_3	paripuṇṇaṁ nekkhammavitakkaṁ paripūreti, nekkhammavitakko paripuṇṇo anaññātaññassāmītindriyaṁ	39	
PA_pe_9:39.1_4	paripūreti, anaññātaññassāmītindriyaṁ paripuṇṇaṁ nekkhammūpavicāraṁ paripūreti, nekkhammūpavicāro	39	
PA_pe_9:39.1_5	paripuṇṇo kāmesanaṁ pajahati, kāmesanappahānaṁ samādhikkhandhaṁ paripūreti.	39	
PA_pe_9:40.1	Adoso kusalamūlaṁ cintāmayipaññaṁ paripūreti, cintāmayī paññā paripuṇṇā avitakkavicāramattaṁ samādhiṁ paripūreti.	40	
PA_pe_9:40.2_0	Avitakkavicāramatto samādhi paripuṇṇo adhisīlasikkhaṁ paripūreti, adhisīlasikkhā	40	
PA_pe_9:40.2_1	paripuṇṇā upekkhānimittaṁ paripūreti, upekkhānimittaṁ paripuṇṇaṁ abyāpādavitakkaṁ	40	
PA_pe_9:40.2_2	paripūreti, abyāpādavitakko paripuṇṇo aññindriyaṁ paripūreti, aññindriyaṁ paripuṇṇaṁ	40	
PA_pe_9:40.2_3	abyāpādūpavicāraṁ paripūreti, abyāpādūpavicāro paripuṇṇo bhavesanaṁ pajahati, bhavesanappahānaṁ	40	
PA_pe_9:40.2_4	sīlakkhandhaṁ paripūreti.	40	
PA_pe_9:41.1_0	Amoho kusalamūlaṁ bhāvanāmayipaññaṁ paripūreti, bhāvanāmayī paññā paripuṇṇā avitakkaavicāraṁ	41	
PA_pe_9:41.1_1	samādhiṁ paripūreti, avitakko avicāro samādhi paripuṇṇo adhipaññāsikkhaṁ paripūreti,	41	
PA_pe_9:41.1_2	adhipaññāsikkhā paripuṇṇā paggahanimittaṁ paripūreti, paggahanimittaṁ paripuṇṇaṁ	41	
PA_pe_9:41.1_3	aññātāvino indriyaṁ paripūreti, aññātāvino indriyaṁ paripuṇṇaṁ avihiṁsūpavicāraṁ	41	
PA_pe_9:41.1_4	paripūreti, avihiṁsūpavicāro paripuṇṇo brahmacariyesanaṁ paripūreti, brahmacariyesanā	41	
PA_pe_9:41.1_5	paripuṇṇā paññākkhandhaṁ paripūreti.	41	
PA_pe_9:42.1	Iti ime tayo dhammā kusalapakkhikā sabbe kusalā dhammā tīhi tikaniddesehi niddisiyanti tīṇi vimokkhamukhāni tassa pariyosānaṁ.	42	
PA_pe_9:42.2	Tattha paṭhamena appaṇihitaṁ, dutiyena suññataṁ, tatiyena animittaṁ.	42	
PA_pe_9:42.3	Ayaṁ vuccati dutiyo tipukkhalo nāma nayo.	42	
PA_pe_9:43.1	Tattha ye ime tayo puggalā ugghaṭitaññū vipañcitaññū neyyoti.	43	
PA_pe_9:43.2	Imesaṁ tiṇṇaṁ puggalānaṁ ye ca puggalā sukhāya paṭipadāya khippābhiññāya, sukhāya paṭipadāya dandhābhiññāya ca niyyanti, te dve puggalā.	43	
PA_pe_9:43.3	Ye ca dve puggalā dukkhāya paṭipadāya khippābhiññāya, dukkhāya paṭipadāya dandhābhiññāya ca niyyanti, ime cattāro tena visesena dve bhavanti diṭṭhicarito ca taṇhācarito ca.	43	
PA_pe_9:43.4	Ime cattāro bhavitvā tayo bhavanti, tayo bhavitvā dve bhavanti.	43	
PA_pe_9:43.5_0	Imesaṁ dvinnaṁ puggalānaṁ ayaṁ saṅkileso, avijjā ca taṇhā ca, ahirikañca anottappañca,	43	
PA_pe_9:43.5_1	assati ca asampajaññañca, nīvaraṇāni ca saṁyojanāni ca, ajjhosānañca abhiniveso ca,	43	
PA_pe_9:43.5_2	ahaṅkāro ca mamaṅkāro ca, assaddhiyañca dovacassañca, kosajjañca ayoniso ca manasikāro,	43	
PA_pe_9:43.5_3	vicikicchā ca abhijjhā ca, asaddhammassavanañca asamāpatti ca.	43	
PA_pe_9:44.1	Tattha avijjā ca ahirikañca assati ca nīvaraṇāni ca ajjhosānañca ahaṅkāro ca assaddhiyañca kosajjañca vicikicchā ca asaddhammassavanañca, ayaṁ ekā disā.	44	
PA_pe_9:45.1	Taṇhā ca anottappañca asampajaññañca saṁyojanāni ca abhiniveso ca mamaṅkāro ca dovacassatā ca ayoniso manasikāro ca abhijjhā ca asamāpatti ca, ayaṁ dutiyā disā.	45	
PA_pe_9:45.2	Dasannaṁ dukānaṁ dasa padāni paṭhamāni kātabbāni.	45	
PA_pe_9:45.3	Saṅkhittena atthaṁ ñāpenti paṭipakkhe kaṇhapakkhassa sabbesaṁ dukānaṁ dasa padāni dutiyakāni, ayaṁ dutiyā disā.	45	
PA_pe_9:46.1	Iti akusalānaṁ dhammānaṁ dukkhaniddeso, ayaṁ samudayo.	46	
PA_pe_9:46.2	Yaṁ taṁ dhammaṁ ajjhāvasati nāmañca rūpañca idaṁ dukkhaṁ iti ayañca samudayo, idañca dukkhaṁ, imāni dve saccāni dukkhañca samudayo ca nandiyāvaṭṭassa nayassa paṭhamaniddeso.	46	
PA_pe_9:47.1	Tattha katamo kusalapakkho?	47	
PA_pe_9:47.2_0	Samatho ca vipassanā ca, vijjā ca caraṇañca, sati ca sampajaññañca, hirī ca ottappañca,	47	
PA_pe_9:47.2_1	ahaṅkārappahānañca mamaṅkārappahānañca, sammāvāyāmo ca yoniso ca manasikāro, sammāsati	47	
PA_pe_9:47.2_2	ca sammāsamādhi ca, paññā ca nibbidā ca, samāpatti ca saddhammassavanañca, somanassañca	47	
PA_pe_9:47.2_3	dhammānudhammappaṭipatti ca.	47	
PA_pe_9:48.1	Tattha samatho ca vijjā ca sati ca hirī ca ahaṅkārappahānañca sammāvāyāmo ca sammāsati ca paññā ca samāpatti ca somanassañca, ime dhammā ekā disā.	48	
PA_pe_9:48.2_0	Vipassanā ca caraṇañca sampajaññañca ottappañca mamaṅkārappahānañca yoniso manasikāro	48	
PA_pe_9:48.2_1	ca sammāsamādhi ca nibbidā ca saddhammassavanañca dhammānudhammappaṭipatti ca, ayaṁ dutiyā disā.	48	
PA_pe_9:48.3	Iti kusalapakkhe ca akusalapakkhe ca nandiyāvaṭṭassa pana nayassa catasso disā.	48	
PA_pe_9:49.1	Tāsu yāni akusalapakkhassa paṭhamāni padāni akusalāni kusalehi pahānaṁ gacchanti, tāni kusalapakkhe dutiyehi padehi pahānaṁ gacchanti.	49	
PA_pe_9:49.2	Tesaṁ pahānā rāgavirāgā cetovimutti yāni akusalapakkhassa dutiyāni akusalapadāni pahānaṁ gacchanti, tāni kusalapakkhassa paṭhamehi padehi pahānaṁ gacchanti.	49	
PA_pe_9:49.3	Tesaṁ pahānā avijjāvirāgā paññāvimutti pariyosānaṁ.	49	
PA_pe_9:49.4	Imesaṁ tiṇṇaṁ nayānaṁ paṭhamo nayo sīhavikkīḷito nāma.	49	
PA_pe_9:49.5	Aṭṭha padāni cattāri ca kusalāni cattāri ca akusalāni imāni aṭṭha padāni mūlapadāni, atthanayena dutiyo tipukkhalo.	49	
PA_pe_9:49.6	So chahi dhammehi neti kusalamūlāni ca neti akusalamūlāni ca, iti imāni cha padāni purimakāni ca aṭṭha mūlapadāni imāni cuddasa padāni aṭṭhārasannaṁ mūlapadānaṁ.	49	
PA_pe_9:49.7	Tattha yo pacchimako nayo nandiyāvaṭṭo, so catūhi dhammehi neti.	49	
PA_pe_9:49.8	Avijjāya ca taṇhāya ca samathena ca vipassanāya ca, ime cattāro dhammā imāni aṭṭhārasa mūlapadāni tīsu nayesu niddiṭṭhāni.	49	
PA_pe_9:50.1	Tattha yāni nava padāni kusalāni, tattha sabbaṁ kusalaṁ samosarati.	50	
PA_pe_9:50.2	Tesañca navannaṁ mūlānaṁ cattāri padāni sīhavikkīḷitanaye tīṇi tipukkhale dve nandiyāvaṭṭe, iccete kusalassa pakkhā.	50	
PA_pe_9:50.3	Tattha yāni nava padāni kusalāni, tattha sabbaṁ kusalaṁ yujjati.	50	
PA_pe_9:50.4	Tattha sīhavikkīḷite naye cattāri padāni tīṇi tipukkhale dve nandiyāvaṭṭe imāni nava padāni kusalāni niddiṭṭhāni.	50	
PA_pe_9:51.1	Tattha yāni nandiyāvaṭṭe naye cattāri padāni, tattha aṭṭhārasa mūlapadāni samosaranti.	51	
PA_pe_9:51.2	Yathā kathaṁ, samatho ca alobho ca adoso ca asubhasaññā ca dukkhasaññā ca imāni kusalapakkhe pañca padāni samathaṁ bhajanti.	51	
PA_pe_9:51.3	Vipassanā ca amoho ca aniccasaññā ca anattasaññā ca imāni cattāri padāni vipassanaṁ bhajanti.	51	
PA_pe_9:51.4_0	Imāni nava padāni kusalāni dvīsu padesu yojitāni, tattha akusalapakkhe navannaṁ akusalamūlapadānaṁ	51	
PA_pe_9:51.4_1	yā ca taṇhā yo ca lobho yo ca doso yā ca subhasaññā yā ca sukhasaññā, imāni pañca	51	
PA_pe_9:51.4_2	padāni taṇhaṁ bhajanti.	51	
PA_pe_9:51.5	Yā ca avijjā yo ca moho yā ca niccasaññā yā ca attasaññā, imāni cattāri padāni avijjaṁ bhajanti.	51	
PA_pe_9:51.6	Etāni nava padāni akusalāni susaṅkhittāni.	51	
PA_pe_9:51.7	Iti tayo nayā ekaṁ nayaṁ na paviṭṭhā.	51	
PA_pe_9:51.8	Evaṁ aṭṭhārasa mūlapadāni nandiyāvaṭṭanaye niddisitabbāni.	51	
PA_pe_9:52.1	Kathaṁ aṭṭhārasa mūlapadāni, tipukkhale naye yujjanti?	52	
PA_pe_9:52.2	Navannaṁ padānaṁ kusalānaṁ, vipassanā ca amoho ca aniccasaññā ca anattasaññā ca, imāni cattāri padāni;	52	
PA_pe_9:52.3	amoho ca samatho ca alobho ca asubhasaññā ca, imāni cattāri padāni;	52	
PA_pe_9:52.4	lobho ca doso ca, evaṁ imāni nava padāni tīsu kusalesu yojetabbāni.	52	
PA_pe_9:52.5	Tattha navannaṁ padānaṁ akusalānaṁ taṇhā ca lobho ca subhasaññā ca sukhasaññā ca, imāni cattāri padāni lobho akusalamūlaṁ;	52	
PA_pe_9:52.6	avijjā ca moho ca niccasaññā ca attasaññā ca ayaṁ moho ayaṁ doso, ye ca imāni nava padāni tīsu akusalesu yojitāni.	52	
PA_pe_9:52.7	Evaṁ aṭṭhārasa mūlapadāni kusalamūlesu ca yojetvā tipukkhalena nayena niddisitabbāni.	52	
PA_pe_9:53.1	Kathaṁ aṭṭhārasa mūlapadāni sīhavikkīḷite naye yujjanti?	53	
PA_pe_9:53.2	Taṇhā ca subhasaññā ca, ayaṁ paṭhamo vipallāso.	53	
PA_pe_9:53.3	Lobho ca sukhasaññā ca, ayaṁ dutiyo vipallāso.	53	
PA_pe_9:53.4	Avijjā ca niccasaññā ca, ayaṁ tatiyo vipallāso.	53	
PA_pe_9:53.5	Moho ca attasaññā ca, ayaṁ catuttho vipallāso.	53	
PA_pe_9:53.6	Iti nava padāni akusalamūlāni catūsu padesu yojitāni.	53	
PA_pe_9:53.7	Tattha navannaṁ mūlapadānaṁ kusalānaṁ samatho ca asubhasaññā ca, idaṁ paṭhamaṁ satipaṭṭhānaṁ.	53	
PA_pe_9:53.8	Alobho ca dukkhasaññā ca, idaṁ dutiyaṁ satipaṭṭhānaṁ.	53	
PA_pe_9:53.9	Vipassanā ca aniccasaññā ca, idaṁ tatiyaṁ satipaṭṭhānaṁ.	53	
PA_pe_9:53.10	Amoho ca anattasaññā ca, idaṁ catutthaṁ satipaṭṭhānaṁ.	53	
PA_pe_9:53.11	Imāni aṭṭhārasa mūlapadāni sīhavikkīḷitanayaṁ anupaviṭṭhāni.	53	
PA_pe_9:53.12	Imesaṁ tiṇṇaṁ nayānaṁ yā bhūmi ca yo rāgo ca yo doso ca ekaṁ nayaṁ pavisati.	53	
PA_pe_9:53.13	Ekassa nayassa akusale vā dhamme kusale vā dhamme viññāte paṭipakkho anvesitabbo, paṭipakkhe anvesitvā so nayo niddisitabbo, tamhi naye niddiṭṭho.	53	
PA_pe_9:53.14	Yathā ekamhi naye sabbe nayā paviṭṭhā tathā niddisitabbā.	53	
PA_pe_9:53.15	Ekamhi ca naye aṭṭhārasa mūlapadāni paviṭṭhāni, tamhi dhamme viññāte sabbe dhammā viññātā honti.	53	
PA_pe_9:53.16	Imesaṁ tiṇṇaṁ nayānaṁ sīhavikkīḷitanayassa cattāri phalāni pariyosānaṁ.	53	
PA_pe_9:53.17	Paṭhamāya disāya paṭhamaṁ phalaṁ, dutiyāya disāya dutiyaṁ phalaṁ, tatiyāya disāya tatiyaṁ phalaṁ, catutthāya disāya catutthaṁ phalaṁ.	53	
PA_pe_9:53.18	Tipukkhalassa nayassa tīṇi vimokkhamukhāni pariyosānaṁ.	53	
PA_pe_9:53.19	Paṭhamāya disāya appaṇihitaṁ, dutiyāya disāya suññataṁ, tatiyāya disāya animittaṁ.	53	
PA_pe_9:53.20	Nandiyāvaṭṭassa nayassa rāgavirāgā cetovimutti avijjāvirāgā ca paññāvimutti pariyosānaṁ.	53	
PA_pe_9:53.21	Paṭhamāya disāya rāgavirāgā cetovimutti, dutiyāya disāya avijjāvirāgā paññāvimutti.	53	
PA_pe_9:53.22	Ime tayo nayā imesaṁ tiṇṇaṁ nayānaṁ aṭṭhārasannaṁ mūlapadānaṁ ālokanā, ayaṁ vuccati disālokano nayo.	53	
PA_pe_9:53.23	Āloketvāna jānāti “ayaṁ dhammo imaṁ dhammaṁ bhajatī”ti sammā yojanā.	53	
PA_pe_9:53.24	Kusalapakkhe akusalapakkhe ca ayaṁ nayo aṅkuso nāma.	53	
PA_pe_9:53.25	Ime pañca nayā.	53	
PA_pe_9:54.1	Tatthimā uddānagāthā	54	
PA_pe_9:55.1	Taṇhā ca avijjāpi ca,	55	
PA_pe_9:55.2	Lobho doso tatheva moho ca;	55	
PA_pe_9:55.3	Cattāro ca vipallāsā,	55	
PA_pe_9:55.4	Kilesabhūmī nava padāni.	55	
PA_pe_9:56.1	Ye ca satipaṭṭhānā,	56	
PA_pe_9:56.2	Samatho ca vipassanā kusalamūlā;	56	
PA_pe_9:56.3	Etaṁ sabbaṁ kusalaṁ,	56	
PA_pe_9:56.4	Indriyabhūmī nava padāni.	56	
PA_pe_9:57.1	Sabbakusalaṁ navahi padehi yujjati,	57	
PA_pe_9:57.2	Navahi ceva akusalaṁ;	57	
PA_pe_9:57.3	Ete te mūlapadā,	57	
PA_pe_9:57.4	Ubhato aṭṭhārasa padāni.	57	
PA_pe_9:58.1	Taṇhā ceva avijjā ca,	58	
PA_pe_9:58.2	Samatho ca vipassanā;	58	
PA_pe_9:58.3	Yo neti sabbesu yogayutto,	58	
PA_pe_9:58.4	Ayaṁ nayo nandiyāvaṭṭo.	58	
PA_pe_9:59.1	Yaṁ kusalamūlehi,	59	
PA_pe_9:59.2	Nayati kusalaakusalamūlehi;	59	
PA_pe_9:59.3	Bhūtaṁ tathaṁ avitathaṁ,	59	
PA_pe_9:59.4	Tipukkhalaṁ taṁ nayaṁ āhu.	59	
PA_pe_9:60.1	So neti vipallāsehi,	60	
PA_pe_9:60.2	Kilesaindriyehi ca;	60	
PA_pe_9:60.3	Dhamme taṁ nayaṁ vinayamāhu,	60	
PA_pe_9:60.4	Sīhavikkīḷitaṁ nāma.	60	
PA_pe_9:61.1	Veyyākaraṇe vutte,	61	
PA_pe_9:61.2	Kusalatāhi akusalatāhi ca;	61	
PA_pe_9:61.3	Tayo ālokayati,	61	
PA_pe_9:61.4	Ayaṁ nayo disālocano nāma.	61	
PA_pe_9:62.1	Oloketvā disālocanena,	62	
PA_pe_9:62.2	Ukkhipiya yaṁ samāneti;	62	
PA_pe_9:62.3	Sabbe kusalākusale,	62	
PA_pe_9:62.4	Ayaṁ nayo aṅkuso nāma.	62	
PA_pe_9:63.1	Nayasamuṭṭhānaṁ.	63	
PA_pe_9:63.2	Peṭakopadese mahākaccāyanassa therassa	63	
PA_pe_9:63.3	suttavibhaṅgassa dassanaṁ samattaṁ.	63	
PA_pe_9:64.1_0	Yāni catukkāni akusalāni kusalāni ca sīhavikkīḷite naye niddiṭṭhāni, tikāni kusalāni	64	
PA_pe_9:64.1_1	ca akusalāni ca tipukkhale naye niddiṭṭhāni, dukāni kusalāni ca akusalāni ca nandiyāvaṭṭe naye niddiṭṭhāni.	64	
PA_pe_9:64.2	Yesu dvīsu dhammesu kusalesu so attho tikesu vibhajjamānassa bhavabhūmi, atha ca sabbo ca attho tīhi byañjanehi niddisati.	64	
PA_pe_9:64.3	Tattakāni vuccati.	64	
PA_pe_9:64.4	Yo attho catūhi padehi aṭṭhavīsatibhāgehi natthibhūmi niddisituṁ, avacarantova catūhi padehi niddisati.	64	
PA_pe_9:64.5	Iti yaṁ yathāniddiṭṭhassa avikosanā idaṁ pamāṇaṁ.	64	
PA_pe_9:64.6	Yathā sabbe samādhayo tīsu samādhīsu pariyesitabbā, savitakkasavicāre avitakkavicāramatte avitakkaavicāre idaṁ pamāṇaṁ, natthi catuttho samādhi.	64	
PA_pe_9:64.7_0	Tathā tisso paññā cintāmayī sutamayī bhāvanāmayī sabbāsu paññāsu niddisati, natthi	64	
PA_pe_9:64.7_1	catutthī paññā na cintāmayī na sutamayī na bhāvanāmayī, paññā nāssa atthi imesaṁ	64	
PA_pe_9:64.7_2	dhammānaṁ yā avikkhepanā, idaṁ vuccati pamāṇanti.	64	
PA_pe_9:65.1	Therassa mahākaccāyanassa jambuvanavāsino peṭakopadeso samatto.	65	
PA_pe_9:66.1	Peṭakopadesapakaraṇaṁ niṭṭhitaṁ.	66	
