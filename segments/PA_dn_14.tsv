segmentnr	original	folio	analyzed
PA_dn_14:0.1	Dīgha Nikāya 14	0	
PA_dn_14:0.2	Mahāpadānasutta	0	
PA_dn_14:1.0	1. Pubbenivāsapaṭisaṁyuttakathā	1	
PA_dn_14:1.1.1	Evaṁ me sutaṁ—	1	
PA_dn_14:1.1.2	ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme karerikuṭikāyaṁ.	1	
PA_dn_14:1.1.3	Atha kho sambahulānaṁ bhikkhūnaṁ pacchābhattaṁ piṇḍapātapaṭikkantānaṁ karerimaṇḍalamāḷe sannisinnānaṁ sannipatitānaṁ pubbenivāsapaṭisaṁyuttā dhammī kathā udapādi:	1	
PA_dn_14:1.1.4	“itipi pubbenivāso, itipi pubbenivāso”ti.	1	
PA_dn_14:1.2.1	Assosi kho bhagavā dibbāya sotadhātuyā visuddhāya atikkantamānusikāya tesaṁ bhikkhūnaṁ imaṁ kathāsallāpaṁ.	1	
PA_dn_14:1.2.2	Atha kho bhagavā uṭṭhāyāsanā yena karerimaṇḍalamāḷo tenupasaṅkami; upasaṅkamitvā paññatte āsane nisīdi, nisajja kho bhagavā bhikkhū āmantesi:	1	
PA_dn_14:1.2.3	“kāya nuttha, bhikkhave, etarahi kathāya sannisinnā; kā ca pana vo antarākathā vippakatā”ti?	1	
PA_dn_14:1.2.4	Evaṁ vutte, te bhikkhū bhagavantaṁ etadavocuṁ:	1	
PA_dn_14:1.2.5	“idha, bhante, amhākaṁ pacchābhattaṁ piṇḍapātapaṭikkantānaṁ karerimaṇḍalamāḷe sannisinnānaṁ sannipatitānaṁ pubbenivāsapaṭisaṁyuttā dhammī kathā udapādi:	1	
PA_dn_14:1.2.6	‘itipi pubbenivāso itipi pubbenivāso’ti.	1	
PA_dn_14:1.2.7	Ayaṁ kho no, bhante, antarākathā vippakatā. Atha bhagavā anuppatto”ti.	1	
PA_dn_14:1.3.1	“Iccheyyātha no tumhe, bhikkhave, pubbenivāsapaṭisaṁyuttaṁ dhammiṁ kathaṁ sotun”ti?	1	
PA_dn_14:1.3.2	“Etassa, bhagavā, kālo; etassa, sugata, kālo;	1	
PA_dn_14:1.3.3	yaṁ bhagavā pubbenivāsapaṭisaṁyuttaṁ dhammiṁ kathaṁ kareyya, bhagavato sutvā bhikkhū dhāressantī”ti.	1	
PA_dn_14:1.3.4	“Tena hi, bhikkhave, suṇātha sādhukaṁ manasi karotha bhāsissāmī”ti.	1	
PA_dn_14:1.3.5	“Evaṁ, bhante”ti kho te bhikkhū bhagavato paccassosuṁ.	1	
PA_dn_14:1.3.6	Bhagavā etadavoca:	1	
PA_dn_14:1.4.1	“Ito so, bhikkhave, ekanavutikappe yaṁ vipassī bhagavā arahaṁ sammāsambuddho loke udapādi.	1	
PA_dn_14:1.4.2	Ito so, bhikkhave, ekatiṁse kappe yaṁ sikhī bhagavā arahaṁ sammāsambuddho loke udapādi.	1	
PA_dn_14:1.4.3	Tasmiññeva kho, bhikkhave, ekatiṁse kappe vessabhū bhagavā arahaṁ sammāsambuddho loke udapādi.	1	
PA_dn_14:1.4.4	Imasmiññeva kho, bhikkhave, bhaddakappe kakusandho bhagavā arahaṁ sammāsambuddho loke udapādi.	1	
PA_dn_14:1.4.5	Imasmiññeva kho, bhikkhave, bhaddakappe koṇāgamano bhagavā arahaṁ sammāsambuddho loke udapādi.	1	
PA_dn_14:1.4.6	Imasmiññeva kho, bhikkhave, bhaddakappe kassapo bhagavā arahaṁ sammāsambuddho loke udapādi.	1	
PA_dn_14:1.4.7	Imasmiññeva kho, bhikkhave, bhaddakappe ahaṁ etarahi arahaṁ sammāsambuddho loke uppanno.	1	
PA_dn_14:1.5.1	Vipassī, bhikkhave, bhagavā arahaṁ sammāsambuddho khattiyo jātiyā ahosi, khattiyakule udapādi.	1	
PA_dn_14:1.5.2	Sikhī, bhikkhave, bhagavā arahaṁ sammāsambuddho khattiyo jātiyā ahosi, khattiyakule udapādi.	1	
PA_dn_14:1.5.3	Vessabhū, bhikkhave, bhagavā arahaṁ sammāsambuddho khattiyo jātiyā ahosi, khattiyakule udapādi.	1	
PA_dn_14:1.5.4	Kakusandho, bhikkhave, bhagavā arahaṁ sammāsambuddho brāhmaṇo jātiyā ahosi, brāhmaṇakule udapādi.	1	
PA_dn_14:1.5.5	Koṇāgamano, bhikkhave, bhagavā arahaṁ sammāsambuddho brāhmaṇo jātiyā ahosi, brāhmaṇakule udapādi.	1	
PA_dn_14:1.5.6	Kassapo, bhikkhave, bhagavā arahaṁ sammāsambuddho brāhmaṇo jātiyā ahosi, brāhmaṇakule udapādi.	1	
PA_dn_14:1.5.7	Ahaṁ, bhikkhave, etarahi arahaṁ sammāsambuddho khattiyo jātiyā ahosiṁ, khattiyakule uppanno.	1	
PA_dn_14:1.6.1	Vipassī, bhikkhave, bhagavā arahaṁ sammāsambuddho koṇḍañño gottena ahosi.	1	
PA_dn_14:1.6.2	Sikhī, bhikkhave, bhagavā arahaṁ sammāsambuddho koṇḍañño gottena ahosi.	1	
PA_dn_14:1.6.3	Vessabhū, bhikkhave, bhagavā arahaṁ sammāsambuddho koṇḍañño gottena ahosi.	1	
PA_dn_14:1.6.4	Kakusandho, bhikkhave, bhagavā arahaṁ sammāsambuddho kassapo gottena ahosi.	1	
PA_dn_14:1.6.5	Koṇāgamano, bhikkhave, bhagavā arahaṁ sammāsambuddho kassapo gottena ahosi.	1	
PA_dn_14:1.6.6	Kassapo, bhikkhave, bhagavā arahaṁ sammāsambuddho kassapo gottena ahosi.	1	
PA_dn_14:1.6.7	Ahaṁ, bhikkhave, etarahi arahaṁ sammāsambuddho gotamo gottena ahosiṁ.	1	
PA_dn_14:1.7.1	Vipassissa, bhikkhave, bhagavato arahato sammāsambuddhassa asītivassasahassāni āyuppamāṇaṁ ahosi.	1	
PA_dn_14:1.7.2	Sikhissa, bhikkhave, bhagavato arahato sammāsambuddhassa sattativassasahassāni āyuppamāṇaṁ ahosi.	1	
PA_dn_14:1.7.3	Vessabhussa, bhikkhave, bhagavato arahato sammāsambuddhassa saṭṭhivassasahassāni āyuppamāṇaṁ ahosi.	1	
PA_dn_14:1.7.4	Kakusandhassa, bhikkhave, bhagavato arahato sammāsambuddhassa cattālīsavassasahassāni āyuppamāṇaṁ ahosi.	1	
PA_dn_14:1.7.5	Koṇāgamanassa, bhikkhave, bhagavato arahato sammāsambuddhassa tiṁsavassasahassāni āyuppamāṇaṁ ahosi.	1	
PA_dn_14:1.7.6	Kassapassa, bhikkhave, bhagavato arahato sammāsambuddhassa vīsativassasahassāni āyuppamāṇaṁ ahosi.	1	
PA_dn_14:1.7.7	Mayhaṁ, bhikkhave, etarahi appakaṁ āyuppamāṇaṁ parittaṁ lahukaṁ; yo ciraṁ jīvati, so vassasataṁ appaṁ vā bhiyyo.	1	
PA_dn_14:1.8.1	Vipassī, bhikkhave, bhagavā arahaṁ sammāsambuddho pāṭaliyā mūle abhisambuddho.	1	
PA_dn_14:1.8.2	Sikhī, bhikkhave, bhagavā arahaṁ sammāsambuddho puṇḍarīkassa mūle abhisambuddho.	1	
PA_dn_14:1.8.3	Vessabhū, bhikkhave, bhagavā arahaṁ sammāsambuddho sālassa mūle abhisambuddho.	1	
PA_dn_14:1.8.4	Kakusandho, bhikkhave, bhagavā arahaṁ sammāsambuddho sirīsassa mūle abhisambuddho.	1	
PA_dn_14:1.8.5	Koṇāgamano, bhikkhave, bhagavā arahaṁ sammāsambuddho udumbarassa mūle abhisambuddho.	1	
PA_dn_14:1.8.6	Kassapo, bhikkhave, bhagavā arahaṁ sammāsambuddho nigrodhassa mūle abhisambuddho.	1	
PA_dn_14:1.8.7	Ahaṁ, bhikkhave, etarahi arahaṁ sammāsambuddho assatthassa mūle abhisambuddho.	1	
PA_dn_14:1.9.1	Vipassissa, bhikkhave, bhagavato arahato sammāsambuddhassa khaṇḍatissaṁ nāma sāvakayugaṁ ahosi aggaṁ bhaddayugaṁ.	1	
PA_dn_14:1.9.2	Sikhissa, bhikkhave, bhagavato arahato sammāsambuddhassa abhibhūsambhavaṁ nāma sāvakayugaṁ ahosi aggaṁ bhaddayugaṁ.	1	
PA_dn_14:1.9.3	Vessabhussa, bhikkhave, bhagavato arahato sammāsambuddhassa soṇuttaraṁ nāma sāvakayugaṁ ahosi aggaṁ bhaddayugaṁ.	1	
PA_dn_14:1.9.4	Kakusandhassa, bhikkhave, bhagavato arahato sammāsambuddhassa vidhurasañjīvaṁ nāma sāvakayugaṁ ahosi aggaṁ bhaddayugaṁ.	1	
PA_dn_14:1.9.5	Koṇāgamanassa, bhikkhave, bhagavato arahato sammāsambuddhassa bhiyyosuttaraṁ nāma sāvakayugaṁ ahosi aggaṁ bhaddayugaṁ.	1	
PA_dn_14:1.9.6	Kassapassa, bhikkhave, bhagavato arahato sammāsambuddhassa tissabhāradvājaṁ nāma sāvakayugaṁ ahosi aggaṁ bhaddayugaṁ.	1	
PA_dn_14:1.9.7	Mayhaṁ, bhikkhave, etarahi sāriputtamoggallānaṁ nāma sāvakayugaṁ ahosi aggaṁ bhaddayugaṁ.	1	
PA_dn_14:1.10.1_0	Vipassissa, bhikkhave, bhagavato arahato sammāsambuddhassa tayo sāvakānaṁ sannipātā	1	
PA_dn_14:1.10.1_1	ahesuṁ. Eko sāvakānaṁ sannipāto ahosi aṭṭhasaṭṭhibhikkhusatasahassaṁ, eko sāvakānaṁ	1	
PA_dn_14:1.10.1_2	sannipāto ahosi bhikkhusatasahassaṁ, eko sāvakānaṁ sannipāto ahosi asītibhikkhusahassāni.	1	
PA_dn_14:1.10.1_3	Vipassissa, bhikkhave, bhagavato arahato sammāsambuddhassa ime tayo sāvakānaṁ sannipātā	1	
PA_dn_14:1.10.1_4	ahesuṁ sabbesaṁyeva khīṇāsavānaṁ.	1	
PA_dn_14:1.10.2_0	Sikhissa, bhikkhave, bhagavato arahato sammāsambuddhassa tayo sāvakānaṁ sannipātā	1	
PA_dn_14:1.10.2_1	ahesuṁ. Eko sāvakānaṁ sannipāto ahosi bhikkhusatasahassaṁ, eko sāvakānaṁ sannipāto	1	
PA_dn_14:1.10.2_2	ahosi asītibhikkhusahassāni, eko sāvakānaṁ sannipāto ahosi sattatibhikkhusahassāni.	1	
PA_dn_14:1.10.2_3	Sikhissa, bhikkhave, bhagavato arahato sammāsambuddhassa ime tayo sāvakānaṁ sannipātā	1	
PA_dn_14:1.10.2_4	ahesuṁ sabbesaṁyeva khīṇāsavānaṁ.	1	
PA_dn_14:1.10.3_0	Vessabhussa, bhikkhave, bhagavato arahato sammāsambuddhassa tayo sāvakānaṁ sannipātā	1	
PA_dn_14:1.10.3_1	ahesuṁ. Eko sāvakānaṁ sannipāto ahosi asītibhikkhusahassāni, eko sāvakānaṁ sannipāto	1	
PA_dn_14:1.10.3_2	ahosi sattatibhikkhusahassāni, eko sāvakānaṁ sannipāto ahosi saṭṭhibhikkhusahassāni.	1	
PA_dn_14:1.10.3_3	Vessabhussa, bhikkhave, bhagavato arahato sammāsambuddhassa ime tayo sāvakānaṁ sannipātā	1	
PA_dn_14:1.10.3_4	ahesuṁ sabbesaṁyeva khīṇāsavānaṁ.	1	
PA_dn_14:1.10.4_0	Kakusandhassa, bhikkhave, bhagavato arahato sammāsambuddhassa eko sāvakānaṁ sannipāto	1	
PA_dn_14:1.10.4_1	ahosi cattālīsabhikkhusahassāni. Kakusandhassa, bhikkhave, bhagavato arahato sammāsambuddhassa	1	
PA_dn_14:1.10.4_2	ayaṁ eko sāvakānaṁ sannipāto ahosi sabbesaṁyeva khīṇāsavānaṁ.	1	
PA_dn_14:1.10.5_0	Koṇāgamanassa, bhikkhave, bhagavato arahato sammāsambuddhassa eko sāvakānaṁ sannipāto	1	
PA_dn_14:1.10.5_1	ahosi tiṁsabhikkhusahassāni. Koṇāgamanassa, bhikkhave, bhagavato arahato sammāsambuddhassa	1	
PA_dn_14:1.10.5_2	ayaṁ eko sāvakānaṁ sannipāto ahosi sabbesaṁyeva khīṇāsavānaṁ.	1	
PA_dn_14:1.10.6_0	Kassapassa, bhikkhave, bhagavato arahato sammāsambuddhassa eko sāvakānaṁ sannipāto	1	
PA_dn_14:1.10.6_1	ahosi vīsatibhikkhusahassāni. Kassapassa, bhikkhave, bhagavato arahato sammāsambuddhassa	1	
PA_dn_14:1.10.6_2	ayaṁ eko sāvakānaṁ sannipāto ahosi sabbesaṁyeva khīṇāsavānaṁ.	1	
PA_dn_14:1.10.7	Mayhaṁ, bhikkhave, etarahi eko sāvakānaṁ sannipāto ahosi aḍḍhateḷasāni bhikkhusatāni. Mayhaṁ, bhikkhave, ayaṁ eko sāvakānaṁ sannipāto ahosi sabbesaṁyeva khīṇāsavānaṁ.	1	
PA_dn_14:1.11.1	Vipassissa, bhikkhave, bhagavato arahato sammāsambuddhassa asoko nāma bhikkhu upaṭṭhāko ahosi aggupaṭṭhāko.	1	
PA_dn_14:1.11.2	Sikhissa, bhikkhave, bhagavato arahato sammāsambuddhassa khemaṅkaro nāma bhikkhu upaṭṭhāko ahosi aggupaṭṭhāko.	1	
PA_dn_14:1.11.3	Vessabhussa, bhikkhave, bhagavato arahato sammāsambuddhassa upasanto nāma bhikkhu upaṭṭhāko ahosi aggupaṭṭhāko.	1	
PA_dn_14:1.11.4	Kakusandhassa, bhikkhave, bhagavato arahato sammāsambuddhassa buddhijo nāma bhikkhu upaṭṭhāko ahosi aggupaṭṭhāko.	1	
PA_dn_14:1.11.5	Koṇāgamanassa, bhikkhave, bhagavato arahato sammāsambuddhassa sotthijo nāma bhikkhu upaṭṭhāko ahosi aggupaṭṭhāko.	1	
PA_dn_14:1.11.6	Kassapassa, bhikkhave, bhagavato arahato sammāsambuddhassa sabbamitto nāma bhikkhu upaṭṭhāko ahosi aggupaṭṭhāko.	1	
PA_dn_14:1.11.7	Mayhaṁ, bhikkhave, etarahi ānando nāma bhikkhu upaṭṭhāko ahosi aggupaṭṭhāko.	1	
PA_dn_14:1.12.1	Vipassissa, bhikkhave, bhagavato arahato sammāsambuddhassa bandhumā nāma rājā pitā ahosi.	1	
PA_dn_14:1.12.2	Bandhumatī nāma devī mātā ahosi janetti.	1	
PA_dn_14:1.12.3	Bandhumassa rañño bandhumatī nāma nagaraṁ rājadhānī ahosi.	1	
PA_dn_14:1.12.4	Sikhissa, bhikkhave, bhagavato arahato sammāsambuddhassa aruṇo nāma rājā pitā ahosi.	1	
PA_dn_14:1.12.5	Pabhāvatī nāma devī mātā ahosi janetti.	1	
PA_dn_14:1.12.6	Aruṇassa rañño aruṇavatī nāma nagaraṁ rājadhānī ahosi.	1	
PA_dn_14:1.12.7	Vessabhussa, bhikkhave, bhagavato arahato sammāsambuddhassa suppatito nāma rājā pitā ahosi.	1	
PA_dn_14:1.12.8	Vassavatī nāma devī mātā ahosi janetti.	1	
PA_dn_14:1.12.9	Suppatitassa rañño anomaṁ nāma nagaraṁ rājadhānī ahosi.	1	
PA_dn_14:1.12.10	Kakusandhassa, bhikkhave, bhagavato arahato sammāsambuddhassa aggidatto nāma brāhmaṇo pitā ahosi.	1	
PA_dn_14:1.12.11	Visākhā nāma brāhmaṇī mātā ahosi janetti.	1	
PA_dn_14:1.12.12	Tena kho pana, bhikkhave, samayena khemo nāma rājā ahosi.	1	
PA_dn_14:1.12.13	Khemassa rañño khemavatī nāma nagaraṁ rājadhānī ahosi.	1	
PA_dn_14:1.12.14	Koṇāgamanassa, bhikkhave, bhagavato arahato sammāsambuddhassa yaññadatto nāma brāhmaṇo pitā ahosi.	1	
PA_dn_14:1.12.15	Uttarā nāma brāhmaṇī mātā ahosi janetti.	1	
PA_dn_14:1.12.16	Tena kho pana, bhikkhave, samayena sobho nāma rājā ahosi.	1	
PA_dn_14:1.12.17	Sobhassa rañño sobhavatī nāma nagaraṁ rājadhānī ahosi.	1	
PA_dn_14:1.12.18	Kassapassa, bhikkhave, bhagavato arahato sammāsambuddhassa brahmadatto nāma brāhmaṇo pitā ahosi.	1	
PA_dn_14:1.12.19	Dhanavatī nāma brāhmaṇī mātā ahosi janetti.	1	
PA_dn_14:1.12.20	Tena kho pana, bhikkhave, samayena kikī nāma rājā ahosi.	1	
PA_dn_14:1.12.21	Kikissa rañño bārāṇasī nāma nagaraṁ rājadhānī ahosi.	1	
PA_dn_14:1.12.22	Mayhaṁ, bhikkhave, etarahi suddhodano nāma rājā pitā ahosi.	1	
PA_dn_14:1.12.23	Māyā nāma devī mātā ahosi janetti.	1	
PA_dn_14:1.12.24	Kapilavatthu nāma nagaraṁ rājadhānī ahosī”ti.	1	
PA_dn_14:1.12.25	Idamavoca bhagavā.	1	
PA_dn_14:1.12.26	Idaṁ vatvāna sugato uṭṭhāyāsanā vihāraṁ pāvisi.	1	
PA_dn_14:1.13.1	Atha kho tesaṁ bhikkhūnaṁ acirapakkantassa bhagavato ayamantarākathā udapādi:	1	
PA_dn_14:1.13.2	“acchariyaṁ, āvuso, abbhutaṁ, āvuso, tathāgatassa mahiddhikatā mahānubhāvatā.	1	
PA_dn_14:1.13.3_0	Yatra hi nāma tathāgato atīte buddhe parinibbute chinnapapañce chinnavaṭume pariyādinnavaṭṭe	1	
PA_dn_14:1.13.3_1	sabbadukkhavītivatte jātitopi anussarissati, nāmatopi anussarissati, gottatopi anussarissati,	1	
PA_dn_14:1.13.3_2	āyuppamāṇatopi anussarissati, sāvakayugatopi anussarissati, sāvakasannipātatopi anussarissati:	1	
PA_dn_14:1.13.4	‘evaṁjaccā te bhagavanto ahesuṁ itipi, evaṁnāmā evaṅgottā evaṁsīlā evaṁdhammā evaṁpaññā evaṁvihārī evaṁvimuttā te bhagavanto ahesuṁ itipī’”ti.	1	
PA_dn_14:1.13.5_0	“Kiṁ nu kho, āvuso, tathāgatasseva nu kho esā dhammadhātu suppaṭividdhā, yassā dhammadhātuyā	1	
PA_dn_14:1.13.5_1	suppaṭividdhattā tathāgato atīte buddhe parinibbute chinnapapañce chinnavaṭume pariyādinnavaṭṭe	1	
PA_dn_14:1.13.5_2	sabbadukkhavītivatte jātitopi anussarati, nāmatopi anussarati, gottatopi anussarati,	1	
PA_dn_14:1.13.5_3	āyuppamāṇatopi anussarati, sāvakayugatopi anussarati, sāvakasannipātatopi anussarati:	1	
PA_dn_14:1.13.5_4	‘evaṁjaccā te bhagavanto ahesuṁ itipi, evaṁnāmā evaṅgottā evaṁsīlā evaṁdhammā evaṁpaññā	1	
PA_dn_14:1.13.5_5	evaṁvihārī evaṁvimuttā te bhagavanto ahesuṁ itipī’ti,	1	
PA_dn_14:1.13.6_0	udāhu devatā tathāgatassa etamatthaṁ ārocesuṁ, yena tathāgato atīte buddhe parinibbute	1	
PA_dn_14:1.13.6_1	chinnapapañce chinnavaṭume pariyādinnavaṭṭe sabbadukkhavītivatte jātitopi anussarati,	1	
PA_dn_14:1.13.6_2	nāmatopi anussarati, gottatopi anussarati, āyuppamāṇatopi anussarati, sāvakayugatopi	1	
PA_dn_14:1.13.6_3	anussarati, sāvakasannipātatopi anussarati: ‘evaṁjaccā te bhagavanto ahesuṁ itipi,	1	
PA_dn_14:1.13.6_4	evaṁnāmā evaṅgottā evaṁsīlā evaṁdhammā evaṁpaññā evaṁvihārī evaṁvimuttā te bhagavanto ahesuṁ itipī’”ti.	1	
PA_dn_14:1.13.7	Ayañca hidaṁ tesaṁ bhikkhūnaṁ antarākathā vippakatā hoti.	1	
PA_dn_14:1.14.1	Atha kho bhagavā sāyanhasamayaṁ paṭisallānā vuṭṭhito yena karerimaṇḍalamāḷo tenupasaṅkami; upasaṅkamitvā paññatte āsane nisīdi.	1	
PA_dn_14:1.14.2	Nisajja kho bhagavā bhikkhū āmantesi:	1	
PA_dn_14:1.14.3	“kāya nuttha, bhikkhave, etarahi kathāya sannisinnā; kā ca pana vo antarākathā vippakatā”ti?	1	
PA_dn_14:1.14.4	Evaṁ vutte, te bhikkhū bhagavantaṁ etadavocuṁ:	1	
PA_dn_14:1.14.5	“idha, bhante, amhākaṁ acirapakkantassa bhagavato ayaṁ antarākathā udapādi:	1	
PA_dn_14:1.14.6	‘acchariyaṁ, āvuso, abbhutaṁ, āvuso, tathāgatassa mahiddhikatā mahānubhāvatā.	1	
PA_dn_14:1.14.7_0	Yatra hi nāma tathāgato atīte buddhe parinibbute chinnapapañce chinnavaṭume pariyādinnavaṭṭe	1	
PA_dn_14:1.14.7_1	sabbadukkhavītivatte jātitopi anussarissati, nāmatopi anussarissati, gottatopi anussarissati,	1	
PA_dn_14:1.14.7_2	āyuppamāṇatopi anussarissati, sāvakayugatopi anussarissati, sāvakasannipātatopi anussarissati:	1	
PA_dn_14:1.14.8	“evaṁjaccā te bhagavanto ahesuṁ itipi, evaṁnāmā evaṅgottā evaṁsīlā evaṁdhammā evaṁpaññā evaṁvihārī evaṁvimuttā te bhagavanto ahesuṁ itipī”ti.	1	
PA_dn_14:1.14.9_0	Kiṁ nu kho, āvuso, tathāgatasseva nu kho esā dhammadhātu suppaṭividdhā, yassā dhammadhātuyā	1	
PA_dn_14:1.14.9_1	suppaṭividdhattā tathāgato atīte buddhe parinibbute chinnapapañce chinnavaṭume pariyādinnavaṭṭe	1	
PA_dn_14:1.14.9_2	sabbadukkhavītivatte jātitopi anussarati, nāmatopi anussarati, gottatopi anussarati,	1	
PA_dn_14:1.14.9_3	āyuppamāṇatopi anussarati, sāvakayugatopi anussarati, sāvakasannipātatopi anussarati:	1	
PA_dn_14:1.14.10	“evaṁjaccā te bhagavanto ahesuṁ itipi, evaṁnāmā evaṅgottā evaṁsīlā evaṁdhammā evaṁpaññā evaṁvihārī evaṁvimuttā te bhagavanto ahesuṁ itipī”ti.	1	
PA_dn_14:1.14.11_0	Udāhu devatā tathāgatassa etamatthaṁ ārocesuṁ, yena tathāgato atīte buddhe parinibbute	1	
PA_dn_14:1.14.11_1	chinnapapañce chinnavaṭume pariyādinnavaṭṭe sabbadukkhavītivatte jātitopi anussarati,	1	
PA_dn_14:1.14.11_2	nāmatopi anussarati, gottatopi anussarati, āyuppamāṇatopi anussarati, sāvakayugatopi	1	
PA_dn_14:1.14.11_3	anussarati, sāvakasannipātatopi anussarati:	1	
PA_dn_14:1.14.12	“evaṁjaccā te bhagavanto ahesuṁ itipi, evaṁnāmā evaṅgottā evaṁsīlā evaṁdhammā evaṁpaññā evaṁvihārī evaṁvimuttā te bhagavanto ahesuṁ itipī”’ti?	1	
PA_dn_14:1.14.13	Ayaṁ kho no, bhante, antarākathā vippakatā, atha bhagavā anuppatto”ti.	1	
PA_dn_14:1.15.1_0	“Tathāgatassevesā, bhikkhave, dhammadhātu suppaṭividdhā, yassā dhammadhātuyā suppaṭividdhattā	1	
PA_dn_14:1.15.1_1	tathāgato atīte buddhe parinibbute chinnapapañce chinnavaṭume pariyādinnavaṭṭe sabbadukkhavītivatte	1	
PA_dn_14:1.15.1_2	jātitopi anussarati, nāmatopi anussarati, gottatopi anussarati, āyuppamāṇatopi anussarati,	1	
PA_dn_14:1.15.1_3	sāvakayugatopi anussarati, sāvakasannipātatopi anussarati:	1	
PA_dn_14:1.15.2	‘evaṁjaccā te bhagavanto ahesuṁ itipi, evaṁnāmā evaṅgottā evaṁsīlā evaṁdhammā evaṁpaññā evaṁvihārī evaṁvimuttā te bhagavanto ahesuṁ itipī’ti.	1	
PA_dn_14:1.15.3_0	Devatāpi tathāgatassa etamatthaṁ ārocesuṁ, yena tathāgato atīte buddhe parinibbute	1	
PA_dn_14:1.15.3_1	chinnapapañce chinnavaṭume pariyādinnavaṭṭe sabbadukkhavītivatte jātitopi anussarati,	1	
PA_dn_14:1.15.3_2	nāmatopi anussarati, gottatopi anussarati, āyuppamāṇatopi anussarati, sāvakayugatopi	1	
PA_dn_14:1.15.3_3	anussarati, sāvakasannipātatopi anussarati:	1	
PA_dn_14:1.15.4	‘evaṁjaccā te bhagavanto ahesuṁ itipi, evaṁnāmā evaṅgottā evaṁsīlā evaṁdhammā evaṁpaññā evaṁvihārī evaṁvimuttā te bhagavanto ahesuṁ itipī’ti.	1	
PA_dn_14:1.15.5	Iccheyyātha no tumhe, bhikkhave, bhiyyoso mattāya pubbenivāsapaṭisaṁyuttaṁ dhammiṁ kathaṁ sotun”ti?	1	
PA_dn_14:1.15.6	“Etassa, bhagavā, kālo; etassa, sugata, kālo;	1	
PA_dn_14:1.15.7	yaṁ bhagavā bhiyyoso mattāya pubbenivāsapaṭisaṁyuttaṁ dhammiṁ kathaṁ kareyya, bhagavato sutvā bhikkhū dhāressantī”ti.	1	
PA_dn_14:1.15.8	“Tena hi, bhikkhave, suṇātha, sādhukaṁ manasi karotha, bhāsissāmī”ti.	1	
PA_dn_14:1.15.9	“Evaṁ, bhante”ti kho te bhikkhū bhagavato paccassosuṁ.	1	
PA_dn_14:1.15.10	Bhagavā etadavoca:	1	
PA_dn_14:1.16.1	“Ito so, bhikkhave, ekanavutikappe yaṁ vipassī bhagavā arahaṁ sammāsambuddho loke udapādi.	1	
PA_dn_14:1.16.2	Vipassī, bhikkhave, bhagavā arahaṁ sammāsambuddho khattiyo jātiyā ahosi, khattiyakule udapādi.	1	
PA_dn_14:1.16.3	Vipassī, bhikkhave, bhagavā arahaṁ sammāsambuddho koṇḍañño gottena ahosi.	1	
PA_dn_14:1.16.4	Vipassissa, bhikkhave, bhagavato arahato sammāsambuddhassa asītivassasahassāni āyuppamāṇaṁ ahosi.	1	
PA_dn_14:1.16.5	Vipassī, bhikkhave, bhagavā arahaṁ sammāsambuddho pāṭaliyā mūle abhisambuddho.	1	
PA_dn_14:1.16.6	Vipassissa, bhikkhave, bhagavato arahato sammāsambuddhassa khaṇḍatissaṁ nāma sāvakayugaṁ ahosi aggaṁ bhaddayugaṁ.	1	
PA_dn_14:1.16.7	Vipassissa, bhikkhave, bhagavato arahato sammāsambuddhassa tayo sāvakānaṁ sannipātā ahesuṁ.	1	
PA_dn_14:1.16.8	Eko sāvakānaṁ sannipāto ahosi aṭṭhasaṭṭhibhikkhusatasahassaṁ, eko sāvakānaṁ sannipāto ahosi bhikkhusatasahassaṁ, eko sāvakānaṁ sannipāto ahosi asītibhikkhusahassāni.	1	
PA_dn_14:1.16.9	Vipassissa, bhikkhave, bhagavato arahato sammāsambuddhassa ime tayo sāvakānaṁ sannipātā ahesuṁ sabbesaṁyeva khīṇāsavānaṁ.	1	
PA_dn_14:1.16.10	Vipassissa, bhikkhave, bhagavato arahato sammāsambuddhassa asoko nāma bhikkhu upaṭṭhāko ahosi aggupaṭṭhāko.	1	
PA_dn_14:1.16.11	Vipassissa, bhikkhave, bhagavato arahato sammāsambuddhassa bandhumā nāma rājā pitā ahosi.	1	
PA_dn_14:1.16.12	Bandhumatī nāma devī mātā ahosi janetti.	1	
PA_dn_14:1.16.13	Bandhumassa rañño bandhumatī nāma nagaraṁ rājadhānī ahosi.	1	
PA_dn_14:1.17.0	2. Bodhisattadhammatā	1	
PA_dn_14:1.17.1	Atha kho, bhikkhave, vipassī bodhisatto tusitā kāyā cavitvā sato sampajāno mātukucchiṁ okkami.	1	
PA_dn_14:1.17.2	Ayamettha dhammatā.	1	
PA_dn_14:1.17.3	Dhammatā esā, bhikkhave, yadā bodhisatto tusitā kāyā cavitvā mātukucchiṁ okkamati.	1	
PA_dn_14:1.17.4	Atha sadevake loke samārake sabrahmake sassamaṇabrāhmaṇiyā pajāya sadevamanussāya appamāṇo uḷāro obhāso pātubhavati atikkammeva devānaṁ devānubhāvaṁ.	1	
PA_dn_14:1.17.5_0	Yāpi tā lokantarikā aghā asaṁvutā andhakārā andhakāratimisā, yatthapime candimasūriyā	1	
PA_dn_14:1.17.5_1	evaṁmahiddhikā evaṁmahānubhāvā ābhāya nānubhonti, tatthapi appamāṇo uḷāro obhāso	1	
PA_dn_14:1.17.5_2	pātubhavati atikkammeva devānaṁ devānubhāvaṁ.	1	
PA_dn_14:1.17.6	Yepi tattha sattā upapannā, tepi tenobhāsena aññamaññaṁ sañjānanti: ‘aññepi kira, bho, santi sattā idhūpapannā’ti.	1	
PA_dn_14:1.17.7	Ayañca dasasahassī lokadhātu saṅkampati sampakampati sampavedhati. Appamāṇo ca uḷāro obhāso loke pātubhavati atikkammeva devānaṁ devānubhāvaṁ.	1	
PA_dn_14:1.17.8	Ayamettha dhammatā.	1	
PA_dn_14:1.17.9_0	Dhammatā esā, bhikkhave, yadā bodhisatto mātukucchiṁ okkanto hoti, cattāro naṁ devaputtā	1	
PA_dn_14:1.17.9_1	catuddisaṁ rakkhāya upagacchanti: ‘mā naṁ bodhisattaṁ vā bodhisattamātaraṁ vā manusso	1	
PA_dn_14:1.17.9_2	vā amanusso vā koci vā viheṭhesī’ti.	1	
PA_dn_14:1.17.10	Ayamettha dhammatā.	1	
PA_dn_14:1.18.1_0	Dhammatā esā, bhikkhave, yadā bodhisatto mātukucchiṁ okkanto hoti, pakatiyā sīlavatī	1	
PA_dn_14:1.18.1_1	bodhisattamātā hoti, viratā pāṇātipātā, viratā adinnādānā, viratā kāmesumicchācārā,	1	
PA_dn_14:1.18.1_2	viratā musāvādā, viratā surāmerayamajjappamādaṭṭhānā.	1	
PA_dn_14:1.18.2	Ayamettha dhammatā.	1	
PA_dn_14:1.19.1_0	Dhammatā esā, bhikkhave, yadā bodhisatto mātukucchiṁ okkanto hoti, na bodhisattamātu	1	
PA_dn_14:1.19.1_1	purisesu mānasaṁ uppajjati kāmaguṇūpasaṁhitaṁ, anatikkamanīyā ca bodhisattamātā hoti	1	
PA_dn_14:1.19.1_2	kenaci purisena rattacittena.	1	
PA_dn_14:1.19.2	Ayamettha dhammatā.	1	
PA_dn_14:1.20.1	Dhammatā esā, bhikkhave, yadā bodhisatto mātukucchiṁ okkanto hoti, lābhinī bodhisattamātā hoti pañcannaṁ kāmaguṇānaṁ. Sā pañcahi kāmaguṇehi samappitā samaṅgībhūtā paricāreti.	1	
PA_dn_14:1.20.2	Ayamettha dhammatā.	1	
PA_dn_14:1.21.1_0	Dhammatā esā, bhikkhave, yadā bodhisatto mātukucchiṁ okkanto hoti, na bodhisattamātu	1	
PA_dn_14:1.21.1_1	kocideva ābādho uppajjati. Sukhinī bodhisattamātā hoti akilantakāyā, bodhisattañca	1	
PA_dn_14:1.21.1_2	bodhisattamātā tirokucchigataṁ passati sabbaṅgapaccaṅgiṁ ahīnindriyaṁ.	1	
PA_dn_14:1.21.2_0	Seyyathāpi, bhikkhave, maṇi veḷuriyo subho jātimā aṭṭhaṁso suparikammakato accho	1	
PA_dn_14:1.21.2_1	vippasanno anāvilo sabbākārasampanno. Tatrāssa suttaṁ āvutaṁ nīlaṁ vā pītaṁ vā lohitaṁ	1	
PA_dn_14:1.21.2_2	vā odātaṁ vā paṇḍusuttaṁ vā.	1	
PA_dn_14:1.21.3_0	Tamenaṁ cakkhumā puriso hatthe karitvā paccavekkheyya: ‘ayaṁ kho maṇi veḷuriyo subho	1	
PA_dn_14:1.21.3_1	jātimā aṭṭhaṁso suparikammakato accho vippasanno anāvilo sabbākārasampanno. Tatridaṁ	1	
PA_dn_14:1.21.3_2	suttaṁ āvutaṁ nīlaṁ vā pītaṁ vā lohitaṁ vā odātaṁ vā paṇḍusuttaṁ vā’ti.	1	
PA_dn_14:1.21.4_0	Evameva kho, bhikkhave, yadā bodhisatto mātukucchiṁ okkanto hoti, na bodhisattamātu	1	
PA_dn_14:1.21.4_1	kocideva ābādho uppajjati, sukhinī bodhisattamātā hoti akilantakāyā, bodhisattañca	1	
PA_dn_14:1.21.4_2	bodhisattamātā tirokucchigataṁ passati sabbaṅgapaccaṅgiṁ ahīnindriyaṁ.	1	
PA_dn_14:1.21.5	Ayamettha dhammatā.	1	
PA_dn_14:1.22.1	Dhammatā esā, bhikkhave, sattāhajāte bodhisatte bodhisattamātā kālaṁ karoti tusitaṁ kāyaṁ upapajjati.	1	
PA_dn_14:1.22.2	Ayamettha dhammatā.	1	
PA_dn_14:1.23.1_0	Dhammatā esā, bhikkhave, yathā aññā itthikā nava vā dasa vā māse gabbhaṁ kucchinā	1	
PA_dn_14:1.23.1_1	pariharitvā vijāyanti, na hevaṁ bodhisattaṁ bodhisattamātā vijāyati. Daseva māsāni	1	
PA_dn_14:1.23.1_2	bodhisattaṁ bodhisattamātā kucchinā pariharitvā vijāyati.	1	
PA_dn_14:1.23.2	Ayamettha dhammatā.	1	
PA_dn_14:1.24.1	Dhammatā esā, bhikkhave, yathā aññā itthikā nisinnā vā nipannā vā vijāyanti, na hevaṁ bodhisattaṁ bodhisattamātā vijāyati. Ṭhitāva bodhisattaṁ bodhisattamātā vijāyati.	1	
PA_dn_14:1.24.2	Ayamettha dhammatā.	1	
PA_dn_14:1.25.1	Dhammatā esā, bhikkhave, yadā bodhisatto mātukucchimhā nikkhamati, devā paṭhamaṁ paṭiggaṇhanti, pacchā manussā.	1	
PA_dn_14:1.25.2	Ayamettha dhammatā.	1	
PA_dn_14:1.26.1_0	Dhammatā esā, bhikkhave, yadā bodhisatto mātukucchimhā nikkhamati, appattova bodhisatto	1	
PA_dn_14:1.26.1_1	pathaviṁ hoti, cattāro naṁ devaputtā paṭiggahetvā mātu purato ṭhapenti: ‘attamanā,	1	
PA_dn_14:1.26.1_2	devi, hohi; mahesakkho te putto uppanno’ti.	1	
PA_dn_14:1.26.2	Ayamettha dhammatā.	1	
PA_dn_14:1.27.1	Dhammatā esā, bhikkhave, yadā bodhisatto mātukucchimhā nikkhamati, visadova nikkhamati amakkhito udena amakkhito semhena amakkhito ruhirena amakkhito kenaci asucinā suddho visado.	1	
PA_dn_14:1.27.2	Seyyathāpi, bhikkhave, maṇiratanaṁ kāsike vatthe nikkhittaṁ neva maṇiratanaṁ kāsikaṁ vatthaṁ makkheti, nāpi kāsikaṁ vatthaṁ maṇiratanaṁ makkheti.	1	
PA_dn_14:1.27.3	Taṁ kissa hetu?	1	
PA_dn_14:1.27.4	Ubhinnaṁ suddhattā.	1	
PA_dn_14:1.27.5	Evameva kho, bhikkhave, yadā bodhisatto mātukucchimhā nikkhamati, visadova nikkhamati amakkhito, udena amakkhito semhena amakkhito ruhirena amakkhito kenaci asucinā suddho visado.	1	
PA_dn_14:1.27.6	Ayamettha dhammatā.	1	
PA_dn_14:1.28.1_0	Dhammatā esā, bhikkhave, yadā bodhisatto mātukucchimhā nikkhamati, dve udakassa dhārā	1	
PA_dn_14:1.28.1_1	antalikkhā pātubhavanti—ekā sītassa ekā uṇhassa yena bodhisattassa udakakiccaṁ karonti mātu ca.	1	
PA_dn_14:1.28.2	Ayamettha dhammatā.	1	
PA_dn_14:1.29.1_0	Dhammatā esā, bhikkhave, sampatijāto bodhisatto samehi pādehi patiṭṭhahitvā uttarābhimukho	1	
PA_dn_14:1.29.1_1	sattapadavītihārena gacchati setamhi chatte anudhāriyamāne, sabbā ca disā anuviloketi,	1	
PA_dn_14:1.29.1_2	āsabhiṁ vācaṁ bhāsati ‘aggohamasmi lokassa, jeṭṭhohamasmi lokassa, seṭṭhohamasmi	1	
PA_dn_14:1.29.1_3	lokassa, ayamantimā jāti, natthi dāni punabbhavo’ti.	1	
PA_dn_14:1.29.2	Ayamettha dhammatā.	1	
PA_dn_14:1.30.1_0	Dhammatā esā, bhikkhave, yadā bodhisatto mātukucchimhā nikkhamati, atha sadevake	1	
PA_dn_14:1.30.1_1	loke samārake sabrahmake sassamaṇabrāhmaṇiyā pajāya sadevamanussāya appamāṇo uḷāro	1	
PA_dn_14:1.30.1_2	obhāso pātubhavati, atikkammeva devānaṁ devānubhāvaṁ.	1	
PA_dn_14:1.30.2_0	Yāpi tā lokantarikā aghā asaṁvutā andhakārā andhakāratimisā, yatthapime candimasūriyā	1	
PA_dn_14:1.30.2_1	evaṁmahiddhikā evaṁmahānubhāvā ābhāya nānubhonti, tatthapi appamāṇo uḷāro obhāso	1	
PA_dn_14:1.30.2_2	pātubhavati atikkammeva devānaṁ devānubhāvaṁ.	1	
PA_dn_14:1.30.3	Yepi tattha sattā upapannā, tepi tenobhāsena aññamaññaṁ sañjānanti: ‘aññepi kira, bho, santi sattā idhūpapannā’ti.	1	
PA_dn_14:1.30.4	Ayañca dasasahassī lokadhātu saṅkampati sampakampati sampavedhati appamāṇo ca uḷāro obhāso loke pātubhavati atikkammeva devānaṁ devānubhāvaṁ.	1	
PA_dn_14:1.30.5	Ayamettha dhammatā.	1	
PA_dn_14:1.31.0	3. Dvattiṁsamahāpurisalakkhaṇā	1	
PA_dn_14:1.31.1	Jāte kho pana, bhikkhave, vipassimhi kumāre bandhumato rañño paṭivedesuṁ:	1	
PA_dn_14:1.31.2	‘putto te, deva, jāto, taṁ devo passatū’ti.	1	
PA_dn_14:1.31.3	Addasā kho, bhikkhave, bandhumā rājā vipassiṁ kumāraṁ, disvā nemitte brāhmaṇe āmantāpetvā etadavoca:	1	
PA_dn_14:1.31.4	‘passantu bhonto nemittā brāhmaṇā kumāran’ti.	1	
PA_dn_14:1.31.5	Addasaṁsu kho, bhikkhave, nemittā brāhmaṇā vipassiṁ kumāraṁ, disvā bandhumantaṁ rājānaṁ etadavocuṁ:	1	
PA_dn_14:1.31.6	‘attamano, deva, hohi, mahesakkho te putto uppanno, lābhā te, mahārāja, suladdhaṁ te, mahārāja, yassa te kule evarūpo putto uppanno.	1	
PA_dn_14:1.31.7	Ayañhi, deva, kumāro dvattiṁsamahāpurisalakkhaṇehi samannāgato, yehi samannāgatassa mahāpurisassa dveva gatiyo bhavanti anaññā.	1	
PA_dn_14:1.31.8	Sace agāraṁ ajjhāvasati, rājā hoti cakkavattī dhammiko dhammarājā cāturanto vijitāvī janapadatthāvariyappatto sattaratanasamannāgato.	1	
PA_dn_14:1.31.9	Tassimāni sattaratanāni bhavanti.	1	
PA_dn_14:1.31.10	Seyyathidaṁ—cakkaratanaṁ hatthiratanaṁ assaratanaṁ maṇiratanaṁ itthiratanaṁ gahapatiratanaṁ pariṇāyakaratanameva sattamaṁ.	1	
PA_dn_14:1.31.11	Parosahassaṁ kho panassa puttā bhavanti sūrā vīraṅgarūpā parasenappamaddanā.	1	
PA_dn_14:1.31.12	So imaṁ pathaviṁ sāgarapariyantaṁ adaṇḍena asatthena dhammena abhivijiya ajjhāvasati.	1	
PA_dn_14:1.31.13	Sace kho pana agārasmā anagāriyaṁ pabbajati, arahaṁ hoti sammāsambuddho loke vivaṭacchado.	1	
PA_dn_14:1.32.1	Katamehi cāyaṁ, deva, kumāro dvattiṁsamahāpurisalakkhaṇehi samannāgato, yehi samannāgatassa mahāpurisassa dveva gatiyo bhavanti anaññā.	1	
PA_dn_14:1.32.2	Sace agāraṁ ajjhāvasati, rājā hoti cakkavattī dhammiko dhammarājā cāturanto vijitāvī janapadatthāvariyappatto sattaratanasamannāgato.	1	
PA_dn_14:1.32.3	Tassimāni sattaratanāni bhavanti.	1	
PA_dn_14:1.32.4	Seyyathidaṁ—cakkaratanaṁ hatthiratanaṁ assaratanaṁ maṇiratanaṁ itthiratanaṁ gahapatiratanaṁ pariṇāyakaratanameva sattamaṁ.	1	
PA_dn_14:1.32.5	Parosahassaṁ kho panassa puttā bhavanti sūrā vīraṅgarūpā parasenappamaddanā.	1	
PA_dn_14:1.32.6	So imaṁ pathaviṁ sāgarapariyantaṁ adaṇḍena asatthena dhammena abhivijiya ajjhāvasati.	1	
PA_dn_14:1.32.7_0	Sace kho pana agārasmā anagāriyaṁ pabbajati, arahaṁ hoti sammāsambuddho loke vivaṭacchado.	1	
PA_dn_14:1.32.7_1	Ayañhi, deva, kumāro suppatiṭṭhitapādo. Yaṁ pāyaṁ, deva, kumāro suppatiṭṭhitapādo.	1	
PA_dn_14:1.32.7_2	Idampissa mahāpurisassa mahāpurisalakkhaṇaṁ bhavati.	1	
PA_dn_14:1.32.8_0	Imassa, deva, kumārassa heṭṭhā pādatalesu cakkāni jātāni sahassārāni sanemikāni sanābhikāni	1	
PA_dn_14:1.32.8_1	sabbākāraparipūrāni. Yampi imassa, deva, kumārassa heṭṭhā pādatalesu cakkāni jātāni	1	
PA_dn_14:1.32.8_2	sahassārāni sanemikāni sanābhikāni sabbākāraparipūrāni, idampissa mahāpurisassa mahāpurisalakkhaṇaṁ bhavati.	1	
PA_dn_14:1.32.9	Ayañhi, deva, kumāro āyatapaṇhī …pe…	1	
PA_dn_14:1.32.10	Ayañhi, deva, kumāro dīghaṅgulī …pe…	1	
PA_dn_14:1.32.11	Ayañhi, deva, kumāro mudutalunahatthapādo …pe…	1	
PA_dn_14:1.32.12	Ayañhi, deva kumāro jālahatthapādo …pe…	1	
PA_dn_14:1.32.13	Ayañhi, deva, kumāro ussaṅkhapādo …pe…	1	
PA_dn_14:1.32.14	Ayañhi, deva, kumāro eṇijaṅgho …pe…	1	
PA_dn_14:1.32.15	Ayañhi, deva, kumāro ṭhitakova anonamanto ubhohi pāṇitalehi jaṇṇukāni parimasati parimajjati …pe…	1	
PA_dn_14:1.32.16	Ayañhi, deva, kumāro kosohitavatthaguyho …pe…	1	
PA_dn_14:1.32.17	Ayañhi, deva, kumāro suvaṇṇavaṇṇo kañcanasannibhattaco …pe…	1	
PA_dn_14:1.32.18	Ayañhi, deva, kumāro sukhumacchavī; sukhumattā chaviyā rajojallaṁ kāye na upalimpati …pe…	1	
PA_dn_14:1.32.19	Ayañhi, deva, kumāro ekekalomo; ekekāni lomāni lomakūpesu jātāni …pe…	1	
PA_dn_14:1.32.20	Ayañhi, deva, kumāro uddhaggalomo; uddhaggāni lomāni jātāni nīlāni añjanavaṇṇāni kuṇḍalāvaṭṭāni dakkhiṇāvaṭṭakajātāni …pe…	1	
PA_dn_14:1.32.21	Ayañhi, deva, kumāro brahmujugatto …pe…	1	
PA_dn_14:1.32.22	Ayañhi, deva, kumāro sattussado …pe…	1	
PA_dn_14:1.32.23	Ayañhi, deva, kumāro sīhapubbaddhakāyo …pe…	1	
PA_dn_14:1.32.24	Ayañhi, deva, kumāro citantaraṁso …pe…	1	
PA_dn_14:1.32.25	Ayañhi, deva, kumāro nigrodhaparimaṇḍalo yāvatakvassa kāyo tāvatakvassa byāmo, yāvatakvassa byāmo, tāvatakvassa kāyo …pe…	1	
PA_dn_14:1.32.26	Ayañhi, deva, kumāro samavaṭṭakkhandho …pe…	1	
PA_dn_14:1.32.27	Ayañhi, deva, kumāro rasaggasaggī …pe…	1	
PA_dn_14:1.32.28	Ayañhi, deva, kumāro sīhahanu …pe…	1	
PA_dn_14:1.32.29	Ayañhi, deva, kumāro cattālīsadanto …pe…	1	
PA_dn_14:1.32.30	Ayañhi, deva, kumāro samadanto …pe…	1	
PA_dn_14:1.32.31	Ayañhi, deva, kumāro aviraḷadanto …pe…	1	
PA_dn_14:1.32.32	Ayañhi, deva, kumāro susukkadāṭho …pe…	1	
PA_dn_14:1.32.33	Ayañhi, deva, kumāro pahūtajivho …pe…	1	
PA_dn_14:1.32.34	Ayañhi, deva, kumāro brahmassaro karavīkabhāṇī …pe…	1	
PA_dn_14:1.32.35	Ayañhi, deva, kumāro abhinīlanetto …pe…	1	
PA_dn_14:1.32.36	Ayañhi, deva, kumāro gopakhumo …pe…	1	
PA_dn_14:1.32.37_0	Imassa, deva, kumārassa uṇṇā bhamukantare jātā odātā mudutūlasannibhā. Yampi imassa,	1	
PA_dn_14:1.32.37_1	deva, kumārassa uṇṇā bhamukantare jātā odātā mudutūlasannibhā, idampimassa mahāpurisassa	1	
PA_dn_14:1.32.37_2	mahāpurisalakkhaṇaṁ bhavati.	1	
PA_dn_14:1.32.38	Ayañhi, deva, kumāro uṇhīsasīso. Yaṁ pāyaṁ, deva, kumāro uṇhīsasīso, idampissa mahāpurisassa mahāpurisalakkhaṇaṁ bhavati.	1	
PA_dn_14:1.33.1	Imehi kho ayaṁ, deva, kumāro dvattiṁsamahāpurisalakkhaṇehi samannāgato, yehi samannāgatassa mahāpurisassa dveva gatiyo bhavanti anaññā.	1	
PA_dn_14:1.33.2	Sace agāraṁ ajjhāvasati, rājā hoti cakkavattī dhammiko dhammarājā cāturanto vijitāvī janapadatthāvariyappatto sattaratanasamannāgato.	1	
PA_dn_14:1.33.3	Tassimāni sattaratanāni bhavanti.	1	
PA_dn_14:1.33.4	Seyyathidaṁ—cakkaratanaṁ hatthiratanaṁ assaratanaṁ maṇiratanaṁ itthiratanaṁ gahapatiratanaṁ pariṇāyakaratanameva sattamaṁ.	1	
PA_dn_14:1.33.5	Parosahassaṁ kho panassa puttā bhavanti sūrā vīraṅgarūpā parasenappamaddanā.	1	
PA_dn_14:1.33.6	So imaṁ pathaviṁ sāgarapariyantaṁ adaṇḍena asatthena dhammena abhivijiya ajjhāvasati.	1	
PA_dn_14:1.33.7	Sace kho pana agārasmā anagāriyaṁ pabbajati, arahaṁ hoti sammāsambuddho loke vivaṭacchado’ti.	1	
PA_dn_14:1.33.8.0	4. Vipassīsamaññā	1	
PA_dn_14:1.33.9	Atha kho, bhikkhave, bandhumā rājā nemitte brāhmaṇe ahatehi vatthehi acchādāpetvā sabbakāmehi santappesi.	1	
PA_dn_14:1.34.1	Atha kho, bhikkhave, bandhumā rājā vipassissa kumārassa dhātiyo upaṭṭhāpesi.	1	
PA_dn_14:1.34.2	Aññā khīraṁ pāyenti, aññā nhāpenti, aññā dhārenti, aññā aṅkena pariharanti.	1	
PA_dn_14:1.34.3	Jātassa kho pana, bhikkhave, vipassissa kumārassa setacchattaṁ dhārayittha divā ceva rattiñca:	1	
PA_dn_14:1.34.4	‘mā naṁ sītaṁ vā uṇhaṁ vā tiṇaṁ vā rajo vā ussāvo vā bādhayitthā’ti.	1	
PA_dn_14:1.34.5	Jāto kho pana, bhikkhave, vipassī kumāro bahuno janassa piyo ahosi manāpo.	1	
PA_dn_14:1.34.6	Seyyathāpi, bhikkhave, uppalaṁ vā padumaṁ vā puṇḍarīkaṁ vā bahuno janassa piyaṁ manāpaṁ;	1	
PA_dn_14:1.34.7	evameva kho, bhikkhave, vipassī kumāro bahuno janassa piyo ahosi manāpo.	1	
PA_dn_14:1.34.8	Svāssudaṁ aṅkeneva aṅkaṁ parihariyati.	1	
PA_dn_14:1.35.1	Jāto kho pana, bhikkhave, vipassī kumāro mañjussaro ca ahosi vaggussaro ca madhurassaro ca pemaniyassaro ca.	1	
PA_dn_14:1.35.2	Seyyathāpi, bhikkhave, himavante pabbate karavīkā nāma sakuṇajāti mañjussarā ca vaggussarā ca madhurassarā ca pemaniyassarā ca;	1	
PA_dn_14:1.35.3	evameva kho, bhikkhave, vipassī kumāro mañjussaro ca ahosi vaggussaro ca madhurassaro ca pemaniyassaro ca.	1	
PA_dn_14:1.36.1	Jātassa kho pana, bhikkhave, vipassissa kumārassa kammavipākajaṁ dibbacakkhu pāturahosi yena sudaṁ samantā yojanaṁ passati divā ceva rattiñca.	1	
PA_dn_14:1.37.1	Jāto kho pana, bhikkhave, vipassī kumāro animisanto pekkhati seyyathāpi devā tāvatiṁsā.	1	
PA_dn_14:1.37.2	‘Animisanto kumāro pekkhatī’ti kho, bhikkhave, vipassissa kumārassa ‘vipassī vipassī’ tveva samaññā udapādi.	1	
PA_dn_14:1.37.3	Atha kho, bhikkhave, bandhumā rājā atthakaraṇe nisinno vipassiṁ kumāraṁ aṅke nisīdāpetvā atthe anusāsati.	1	
PA_dn_14:1.37.4	Tatra sudaṁ, bhikkhave, vipassī kumāro pituaṅke nisinno viceyya viceyya atthe panāyati ñāyena.	1	
PA_dn_14:1.37.5	Viceyya viceyya kumāro atthe panāyati ñāyenāti kho, bhikkhave, vipassissa kumārassa bhiyyoso mattāya ‘vipassī vipassī’ tveva samaññā udapādi.	1	
PA_dn_14:1.38.1	Atha kho, bhikkhave, bandhumā rājā vipassissa kumārassa tayo pāsāde kārāpesi, ekaṁ vassikaṁ ekaṁ hemantikaṁ ekaṁ gimhikaṁ;	1	
PA_dn_14:1.38.2	pañca kāmaguṇāni upaṭṭhāpesi.	1	
PA_dn_14:1.38.3	Tatra sudaṁ, bhikkhave, vipassī kumāro vassike pāsāde cattāro māse nippurisehi tūriyehi paricārayamāno na heṭṭhāpāsādaṁ orohatīti.	1	
PA_dn_14:1.38.4	Paṭhamabhāṇavāro.	1	
PA_dn_14:2.1.0	5. Jiṇṇapurisa	2	
PA_dn_14:2.1.1	Atha kho, bhikkhave, vipassī kumāro bahūnaṁ vassānaṁ bahūnaṁ vassasatānaṁ bahūnaṁ vassasahassānaṁ accayena sārathiṁ āmantesi:	2	
PA_dn_14:2.1.2	‘yojehi, samma sārathi, bhaddāni bhaddāni yānāni uyyānabhūmiṁ gacchāma subhūmidassanāyā’ti.	2	
PA_dn_14:2.1.3	‘Evaṁ, devā’ti kho, bhikkhave, sārathi vipassissa kumārassa paṭissutvā bhaddāni bhaddāni yānāni yojetvā vipassissa kumārassa paṭivedesi:	2	
PA_dn_14:2.1.4	‘yuttāni kho te, deva, bhaddāni bhaddāni yānāni,	2	
PA_dn_14:2.1.5	yassadāni kālaṁ maññasī’ti.	2	
PA_dn_14:2.1.6	Atha kho, bhikkhave, vipassī kumāro bhaddaṁ bhaddaṁ yānaṁ abhiruhitvā bhaddehi bhaddehi yānehi uyyānabhūmiṁ niyyāsi.	2	
PA_dn_14:2.2.1	Addasā kho, bhikkhave, vipassī kumāro uyyānabhūmiṁ niyyanto purisaṁ jiṇṇaṁ gopānasivaṅkaṁ bhoggaṁ daṇḍaparāyanaṁ pavedhamānaṁ gacchantaṁ āturaṁ gatayobbanaṁ.	2	
PA_dn_14:2.2.2	Disvā sārathiṁ āmantesi:	2	
PA_dn_14:2.2.3	‘ayaṁ pana, samma sārathi, puriso kiṅkato?	2	
PA_dn_14:2.2.4	Kesāpissa na yathā aññesaṁ, kāyopissa na yathā aññesan’ti.	2	
PA_dn_14:2.2.5	‘Eso kho, deva, jiṇṇo nāmā’ti.	2	
PA_dn_14:2.2.6	‘Kiṁ paneso, samma sārathi, jiṇṇo nāmā’ti?	2	
PA_dn_14:2.2.7	‘Eso kho, deva, jiṇṇo nāma. Na dāni tena ciraṁ jīvitabbaṁ bhavissatī’ti.	2	
PA_dn_14:2.2.8	‘Kiṁ pana, samma sārathi, ahampi jarādhammo, jaraṁ anatīto’ti?	2	
PA_dn_14:2.2.9	‘Tvañca, deva, mayañcamha sabbe jarādhammā, jaraṁ anatītā’ti.	2	
PA_dn_14:2.2.10	‘Tena hi, samma sārathi, alaṁ dānajja uyyānabhūmiyā. Itova antepuraṁ paccaniyyāhī’ti.	2	
PA_dn_14:2.2.11	‘Evaṁ, devā’ti kho, bhikkhave, sārathi vipassissa kumārassa paṭissutvā tatova antepuraṁ paccaniyyāsi.	2	
PA_dn_14:2.2.12	Tatra sudaṁ, bhikkhave, vipassī kumāro antepuraṁ gato dukkhī dummano pajjhāyati:	2	
PA_dn_14:2.2.13	‘dhiratthu kira, bho, jāti nāma, yatra hi nāma jātassa jarā paññāyissatī’ti.	2	
PA_dn_14:2.3.1	Atha kho, bhikkhave, bandhumā rājā sārathiṁ āmantāpetvā etadavoca:	2	
PA_dn_14:2.3.2	‘kacci, samma sārathi, kumāro uyyānabhūmiyā abhiramittha? Kacci, samma sārathi, kumāro uyyānabhūmiyā attamano ahosī’ti?	2	
PA_dn_14:2.3.3	‘Na kho, deva, kumāro uyyānabhūmiyā abhiramittha, na kho, deva, kumāro uyyānabhūmiyā attamano ahosī’ti.	2	
PA_dn_14:2.3.4	‘Kiṁ pana, samma sārathi, addasa kumāro uyyānabhūmiṁ niyyanto’ti?	2	
PA_dn_14:2.3.5	‘Addasā kho, deva, kumāro uyyānabhūmiṁ niyyanto purisaṁ jiṇṇaṁ gopānasivaṅkaṁ bhoggaṁ daṇḍaparāyanaṁ pavedhamānaṁ gacchantaṁ āturaṁ gatayobbanaṁ.	2	
PA_dn_14:2.3.6	Disvā maṁ etadavoca:	2	
PA_dn_14:2.3.7	“ayaṁ pana, samma sārathi, puriso kiṅkato, kesāpissa na yathā aññesaṁ, kāyopissa na yathā aññesan”ti?	2	
PA_dn_14:2.3.8	“Eso kho, deva, jiṇṇo nāmā”ti.	2	
PA_dn_14:2.3.9	“Kiṁ paneso, samma sārathi, jiṇṇo nāmā”ti?	2	
PA_dn_14:2.3.10	“Eso kho, deva, jiṇṇo nāma na dāni tena ciraṁ jīvitabbaṁ bhavissatī”ti.	2	
PA_dn_14:2.3.11	“Kiṁ pana, samma sārathi, ahampi jarādhammo, jaraṁ anatīto”ti?	2	
PA_dn_14:2.3.12	“Tvañca, deva, mayañcamha sabbe jarādhammā, jaraṁ anatītā”ti.	2	
PA_dn_14:2.3.13	“Tena hi, samma sārathi, alaṁ dānajja uyyānabhūmiyā, itova antepuraṁ paccaniyyāhī”ti.	2	
PA_dn_14:2.3.14	“Evaṁ, devā”ti kho ahaṁ, deva, vipassissa kumārassa paṭissutvā tatova antepuraṁ paccaniyyāsiṁ.	2	
PA_dn_14:2.3.15	So kho, deva, kumāro antepuraṁ gato dukkhī dummano pajjhāyati:	2	
PA_dn_14:2.3.16	“dhiratthu kira, bho, jāti nāma, yatra hi nāma jātassa jarā paññāyissatī”’ti.	2	
PA_dn_14:2.4.0	6. Byādhitapurisa	2	
PA_dn_14:2.4.1	Atha kho, bhikkhave, bandhumassa rañño etadahosi:	2	
PA_dn_14:2.4.2	‘Mā heva kho vipassī kumāro na rajjaṁ kāresi, mā heva vipassī kumāro agārasmā anagāriyaṁ pabbaji, mā heva nemittānaṁ brāhmaṇānaṁ saccaṁ assa vacanan’ti.	2	
PA_dn_14:2.4.3	Atha kho, bhikkhave, bandhumā rājā vipassissa kumārassa bhiyyoso mattāya pañca kāmaguṇāni upaṭṭhāpesi:	2	
PA_dn_14:2.4.4	‘yathā vipassī kumāro rajjaṁ kareyya, yathā vipassī kumāro na agārasmā anagāriyaṁ pabbajeyya, yathā nemittānaṁ brāhmaṇānaṁ micchā assa vacanan’ti.	2	
PA_dn_14:2.4.5	Tatra sudaṁ, bhikkhave, vipassī kumāro pañcahi kāmaguṇehi samappito samaṅgībhūto paricāreti.	2	
PA_dn_14:2.5.1	Atha kho, bhikkhave, vipassī kumāro bahūnaṁ vassānaṁ …pe…	2	
PA_dn_14:2.6.1_0	Addasā kho, bhikkhave, vipassī kumāro uyyānabhūmiṁ niyyanto purisaṁ ābādhikaṁ dukkhitaṁ	2	
PA_dn_14:2.6.1_1	bāḷhagilānaṁ sake muttakarīse palipannaṁ semānaṁ aññehi vuṭṭhāpiyamānaṁ aññehi saṁvesiyamānaṁ.	2	
PA_dn_14:2.6.2	Disvā sārathiṁ āmantesi:	2	
PA_dn_14:2.6.3	‘ayaṁ pana, samma sārathi, puriso kiṅkato?	2	
PA_dn_14:2.6.4	Akkhīnipissa na yathā aññesaṁ, saropissa na yathā aññesan’ti?	2	
PA_dn_14:2.6.5	‘Eso kho, deva, byādhito nāmā’ti.	2	
PA_dn_14:2.6.6	‘Kiṁ paneso, samma sārathi, byādhito nāmā’ti?	2	
PA_dn_14:2.6.7	‘Eso kho, deva, byādhito nāma appeva nāma tamhā ābādhā vuṭṭhaheyyā’ti.	2	
PA_dn_14:2.6.8	‘Kiṁ pana, samma sārathi, ahampi byādhidhammo, byādhiṁ anatīto’ti?	2	
PA_dn_14:2.6.9	‘Tvañca, deva, mayañcamha sabbe byādhidhammā, byādhiṁ anatītā’ti.	2	
PA_dn_14:2.6.10	‘Tena hi, samma sārathi, alaṁ dānajja uyyānabhūmiyā, itova antepuraṁ paccaniyyāhī’ti.	2	
PA_dn_14:2.6.11	‘Evaṁ, devā’ti kho, bhikkhave, sārathi vipassissa kumārassa paṭissutvā tatova antepuraṁ paccaniyyāsi.	2	
PA_dn_14:2.6.12	Tatra sudaṁ, bhikkhave, vipassī kumāro antepuraṁ gato dukkhī dummano pajjhāyati:	2	
PA_dn_14:2.6.13	‘dhiratthu kira, bho, jāti nāma, yatra hi nāma jātassa jarā paññāyissati, byādhi paññāyissatī’ti.	2	
PA_dn_14:2.7.1	Atha kho, bhikkhave, bandhumā rājā sārathiṁ āmantāpetvā etadavoca:	2	
PA_dn_14:2.7.2	‘kacci, samma sārathi, kumāro uyyānabhūmiyā abhiramittha, kacci, samma sārathi, kumāro uyyānabhūmiyā attamano ahosī’ti?	2	
PA_dn_14:2.7.3	‘Na kho, deva, kumāro uyyānabhūmiyā abhiramittha, na kho, deva, kumāro uyyānabhūmiyā attamano ahosī’ti.	2	
PA_dn_14:2.7.4	‘Kiṁ pana, samma sārathi, addasa kumāro uyyānabhūmiṁ niyyanto’ti?	2	
PA_dn_14:2.7.5	‘Addasā kho, deva, kumāro uyyānabhūmiṁ niyyanto purisaṁ ābādhikaṁ dukkhitaṁ bāḷhagilānaṁ sake muttakarīse palipannaṁ semānaṁ aññehi vuṭṭhāpiyamānaṁ aññehi saṁvesiyamānaṁ.	2	
PA_dn_14:2.7.6	Disvā maṁ etadavoca:	2	
PA_dn_14:2.7.7	“ayaṁ pana, samma sārathi, puriso kiṅkato, akkhīnipissa na yathā aññesaṁ, saropissa na yathā aññesan”ti?	2	
PA_dn_14:2.7.8	“Eso kho, deva, byādhito nāmā”ti.	2	
PA_dn_14:2.7.9	“Kiṁ paneso, samma sārathi, byādhito nāmā”ti?	2	
PA_dn_14:2.7.10	“Eso kho, deva, byādhito nāma appeva nāma tamhā ābādhā vuṭṭhaheyyā”ti.	2	
PA_dn_14:2.7.11	“Kiṁ pana, samma sārathi, ahampi byādhidhammo, byādhiṁ anatīto”ti?	2	
PA_dn_14:2.7.12	“Tvañca, deva, mayañcamha sabbe byādhidhammā, byādhiṁ anatītā”ti.	2	
PA_dn_14:2.7.13	“Tena hi, samma sārathi, alaṁ dānajja uyyānabhūmiyā, itova antepuraṁ paccaniyyāhī”ti.	2	
PA_dn_14:2.7.14	“Evaṁ, devā”ti kho ahaṁ, deva, vipassissa kumārassa paṭissutvā tatova antepuraṁ paccaniyyāsiṁ.	2	
PA_dn_14:2.7.15	So kho, deva, kumāro antepuraṁ gato dukkhī dummano pajjhāyati:	2	
PA_dn_14:2.7.16	“dhiratthu kira, bho, jāti nāma, yatra hi nāma jātassa jarā paññāyissati, byādhi paññāyissatī”’ti.	2	
PA_dn_14:2.8.0	7. Kālaṅkatapurisa	2	
PA_dn_14:2.8.1	Atha kho, bhikkhave, bandhumassa rañño etadahosi:	2	
PA_dn_14:2.8.2	‘mā heva kho vipassī kumāro na rajjaṁ kāresi, mā heva vipassī kumāro agārasmā anagāriyaṁ pabbaji, mā heva nemittānaṁ brāhmaṇānaṁ saccaṁ assa vacanan’ti.	2	
PA_dn_14:2.8.3	Atha kho, bhikkhave, bandhumā rājā vipassissa kumārassa bhiyyoso mattāya pañca kāmaguṇāni upaṭṭhāpesi:	2	
PA_dn_14:2.8.4	‘yathā vipassī kumāro rajjaṁ kareyya, yathā vipassī kumāro na agārasmā anagāriyaṁ pabbajeyya, yathā nemittānaṁ brāhmaṇānaṁ micchā assa vacanan’ti.	2	
PA_dn_14:2.9.1	Tatra sudaṁ, bhikkhave, vipassī kumāro pañcahi kāmaguṇehi samappito samaṅgībhūto paricāreti.	2	
PA_dn_14:2.9.2	Atha kho, bhikkhave, vipassī kumāro bahūnaṁ vassānaṁ …pe…	2	
PA_dn_14:2.10.1	Addasā kho, bhikkhave, vipassī kumāro uyyānabhūmiṁ niyyanto mahājanakāyaṁ sannipatitaṁ nānārattānañca dussānaṁ vilātaṁ kayiramānaṁ.	2	
PA_dn_14:2.10.2	Disvā sārathiṁ āmantesi:	2	
PA_dn_14:2.10.3	‘kiṁ nu kho so, samma sārathi, mahājanakāyo sannipatito nānārattānañca dussānaṁ vilātaṁ kayiratī’ti?	2	
PA_dn_14:2.10.4	‘Eso kho, deva, kālaṅkato nāmā’ti.	2	
PA_dn_14:2.10.5	‘Tena hi, samma sārathi, yena so kālaṅkato tena rathaṁ pesehī’ti.	2	
PA_dn_14:2.10.6	‘Evaṁ, devā’ti kho, bhikkhave, sārathi vipassissa kumārassa paṭissutvā yena so kālaṅkato tena rathaṁ pesesi.	2	
PA_dn_14:2.10.7	Addasā kho, bhikkhave, vipassī kumāro petaṁ kālaṅkataṁ, disvā sārathiṁ āmantesi:	2	
PA_dn_14:2.10.8	‘kiṁ panāyaṁ, samma sārathi, kālaṅkato nāmā’ti?	2	
PA_dn_14:2.10.9	‘Eso kho, deva, kālaṅkato nāma. Na dāni taṁ dakkhanti mātā vā pitā vā aññe vā ñātisālohitā, sopi na dakkhissati mātaraṁ vā pitaraṁ vā aññe vā ñātisālohite’ti.	2	
PA_dn_14:2.10.10	‘Kiṁ pana, samma sārathi, ahampi maraṇadhammo maraṇaṁ anatīto;	2	
PA_dn_14:2.10.11	mampi na dakkhanti devo vā devī vā aññe vā ñātisālohitā;	2	
PA_dn_14:2.10.12	ahampi na dakkhissāmi devaṁ vā deviṁ vā aññe vā ñātisālohite’ti?	2	
PA_dn_14:2.10.13	‘Tvañca, deva, mayañcamha sabbe maraṇadhammā maraṇaṁ anatītā;	2	
PA_dn_14:2.10.14	tampi na dakkhanti devo vā devī vā aññe vā ñātisālohitā;	2	
PA_dn_14:2.10.15	tvampi na dakkhissasi devaṁ vā deviṁ vā aññe vā ñātisālohite’ti.	2	
PA_dn_14:2.10.16	‘Tena hi, samma sārathi, alaṁ dānajja uyyānabhūmiyā, itova antepuraṁ paccaniyyāhī’ti.	2	
PA_dn_14:2.10.17	‘Evaṁ, devā’ti kho, bhikkhave, sārathi vipassissa kumārassa paṭissutvā tatova antepuraṁ paccaniyyāsi.	2	
PA_dn_14:2.10.18	Tatra sudaṁ, bhikkhave, vipassī kumāro antepuraṁ gato dukkhī dummano pajjhāyati:	2	
PA_dn_14:2.10.19	‘dhiratthu kira, bho, jāti nāma, yatra hi nāma jātassa jarā paññāyissati, byādhi paññāyissati, maraṇaṁ paññāyissatī’ti.	2	
PA_dn_14:2.11.1	Atha kho, bhikkhave, bandhumā rājā sārathiṁ āmantāpetvā etadavoca:	2	
PA_dn_14:2.11.2	‘kacci, samma sārathi, kumāro uyyānabhūmiyā abhiramittha, kacci, samma sārathi, kumāro uyyānabhūmiyā attamano ahosī’ti?	2	
PA_dn_14:2.11.3	‘Na kho, deva, kumāro uyyānabhūmiyā abhiramittha, na kho, deva, kumāro uyyānabhūmiyā attamano ahosī’ti.	2	
PA_dn_14:2.11.4	‘Kiṁ pana, samma sārathi, addasa kumāro uyyānabhūmiṁ niyyanto’ti?	2	
PA_dn_14:2.11.5	‘Addasā kho, deva, kumāro uyyānabhūmiṁ niyyanto mahājanakāyaṁ sannipatitaṁ nānārattānañca dussānaṁ vilātaṁ kayiramānaṁ.	2	
PA_dn_14:2.11.6	Disvā maṁ etadavoca:	2	
PA_dn_14:2.11.7	“kiṁ nu kho so, samma sārathi, mahājanakāyo sannipatito nānārattānañca dussānaṁ vilātaṁ kayiratī”ti?	2	
PA_dn_14:2.11.8	“Eso kho, deva, kālaṅkato nāmā”ti.	2	
PA_dn_14:2.11.9	“Tena hi, samma sārathi, yena so kālaṅkato tena rathaṁ pesehī”ti.	2	
PA_dn_14:2.11.10	“Evaṁ, devā”ti kho ahaṁ, deva, vipassissa kumārassa paṭissutvā yena so kālaṅkato tena rathaṁ pesesiṁ.	2	
PA_dn_14:2.11.11	Addasā kho, deva, kumāro petaṁ kālaṅkataṁ, disvā maṁ etadavoca:	2	
PA_dn_14:2.11.12	“kiṁ panāyaṁ, samma sārathi, kālaṅkato nāmā”ti?	2	
PA_dn_14:2.11.13	“Eso kho, deva, kālaṅkato nāma.	2	
PA_dn_14:2.11.14	Na dāni taṁ dakkhanti mātā vā pitā vā aññe vā ñātisālohitā, sopi na dakkhissati mātaraṁ vā pitaraṁ vā aññe vā ñātisālohite”ti.	2	
PA_dn_14:2.11.15	“Kiṁ pana, samma sārathi, ahampi maraṇadhammo maraṇaṁ anatīto;	2	
PA_dn_14:2.11.16	mampi na dakkhanti devo vā devī vā aññe vā ñātisālohitā;	2	
PA_dn_14:2.11.17	ahampi na dakkhissāmi devaṁ vā deviṁ vā aññe vā ñātisālohite”ti?	2	
PA_dn_14:2.11.18	“Tvañca, deva, mayañcamha sabbe maraṇadhammā maraṇaṁ anatītā;	2	
PA_dn_14:2.11.19	tampi na dakkhanti devo vā devī vā aññe vā ñātisālohitā, tvampi na dakkhissasi devaṁ vā deviṁ vā aññe vā ñātisālohite”ti.	2	
PA_dn_14:2.11.20	“Tena hi, samma sārathi, alaṁ dānajja uyyānabhūmiyā, itova antepuraṁ paccaniyyāhī”ti.	2	
PA_dn_14:2.11.21	“Evaṁ, devā”ti kho ahaṁ, deva, vipassissa kumārassa paṭissutvā tatova antepuraṁ paccaniyyāsiṁ.	2	
PA_dn_14:2.11.22	So kho, deva, kumāro antepuraṁ gato dukkhī dummano pajjhāyati:	2	
PA_dn_14:2.11.23	“dhiratthu kira, bho, jāti nāma, yatra hi nāma jātassa jarā paññāyissati, byādhi paññāyissati, maraṇaṁ paññāyissatī”’ti.	2	
PA_dn_14:2.12.0	8. Pabbajita	2	
PA_dn_14:2.12.1	Atha kho, bhikkhave, bandhumassa rañño etadahosi:	2	
PA_dn_14:2.12.2	‘mā heva kho vipassī kumāro na rajjaṁ kāresi, mā heva vipassī kumāro agārasmā anagāriyaṁ pabbaji, mā heva nemittānaṁ brāhmaṇānaṁ saccaṁ assa vacanan’ti.	2	
PA_dn_14:2.12.3	Atha kho, bhikkhave, bandhumā rājā vipassissa kumārassa bhiyyoso mattāya pañca kāmaguṇāni upaṭṭhāpesi:	2	
PA_dn_14:2.12.4	‘yathā vipassī kumāro rajjaṁ kareyya, yathā vipassī kumāro na agārasmā anagāriyaṁ pabbajeyya, yathā nemittānaṁ brāhmaṇānaṁ micchā assa vacanan’ti.	2	
PA_dn_14:2.13.1	Tatra sudaṁ, bhikkhave, vipassī kumāro pañcahi kāmaguṇehi samappito samaṅgībhūto paricāreti.	2	
PA_dn_14:2.13.2	Atha kho, bhikkhave, vipassī kumāro bahūnaṁ vassānaṁ bahūnaṁ vassasatānaṁ bahūnaṁ vassasahassānaṁ accayena sārathiṁ āmantesi:	2	
PA_dn_14:2.13.3	‘yojehi, samma sārathi, bhaddāni bhaddāni yānāni, uyyānabhūmiṁ gacchāma subhūmidassanāyā’ti.	2	
PA_dn_14:2.13.4	‘Evaṁ, devā’ti kho, bhikkhave, sārathi vipassissa kumārassa paṭissutvā bhaddāni bhaddāni yānāni yojetvā vipassissa kumārassa paṭivedesi:	2	
PA_dn_14:2.13.5	‘yuttāni kho te, deva, bhaddāni bhaddāni yānāni,	2	
PA_dn_14:2.13.6	yassadāni kālaṁ maññasī’ti.	2	
PA_dn_14:2.13.7	Atha kho, bhikkhave, vipassī kumāro bhaddaṁ bhaddaṁ yānaṁ abhiruhitvā bhaddehi bhaddehi yānehi uyyānabhūmiṁ niyyāsi.	2	
PA_dn_14:2.14.1	Addasā kho, bhikkhave, vipassī kumāro uyyānabhūmiṁ niyyanto purisaṁ bhaṇḍuṁ pabbajitaṁ kāsāyavasanaṁ.	2	
PA_dn_14:2.14.2	Disvā sārathiṁ āmantesi:	2	
PA_dn_14:2.14.3	‘ayaṁ pana, samma sārathi, puriso kiṅkato?	2	
PA_dn_14:2.14.4	Sīsampissa na yathā aññesaṁ, vatthānipissa na yathā aññesan’ti?	2	
PA_dn_14:2.14.5	‘Eso kho, deva, pabbajito nāmā’ti.	2	
PA_dn_14:2.14.6	‘Kiṁ paneso, samma sārathi, pabbajito nāmā’ti?	2	
PA_dn_14:2.14.7	‘Eso kho, deva, pabbajito nāma sādhu dhammacariyā sādhu samacariyā sādhu kusalakiriyā sādhu puññakiriyā sādhu avihiṁsā sādhu bhūtānukampā’ti.	2	
PA_dn_14:2.14.8	‘Sādhu kho so, samma sārathi, pabbajito nāma, sādhu dhammacariyā sādhu samacariyā sādhu kusalakiriyā sādhu puññakiriyā sādhu avihiṁsā sādhu bhūtānukampā.	2	
PA_dn_14:2.14.9	Tena hi, samma sārathi, yena so pabbajito tena rathaṁ pesehī’ti.	2	
PA_dn_14:2.14.10	‘Evaṁ, devā’ti kho, bhikkhave, sārathi vipassissa kumārassa paṭissutvā yena so pabbajito tena rathaṁ pesesi.	2	
PA_dn_14:2.14.11	Atha kho, bhikkhave, vipassī kumāro taṁ pabbajitaṁ etadavoca:	2	
PA_dn_14:2.14.12	‘tvaṁ pana, samma, kiṅkato,	2	
PA_dn_14:2.14.13	sīsampi te na yathā aññesaṁ, vatthānipi te na yathā aññesan’ti?	2	
PA_dn_14:2.14.14	‘Ahaṁ kho, deva, pabbajito nāmā’ti.	2	
PA_dn_14:2.14.15	‘Kiṁ pana tvaṁ, samma, pabbajito nāmā’ti?	2	
PA_dn_14:2.14.16	‘Ahaṁ kho, deva, pabbajito nāma, sādhu dhammacariyā sādhu samacariyā sādhu kusalakiriyā sādhu puññakiriyā sādhu avihiṁsā sādhu bhūtānukampā’ti.	2	
PA_dn_14:2.14.17	‘Sādhu kho tvaṁ, samma, pabbajito nāma sādhu dhammacariyā sādhu samacariyā sādhu kusalakiriyā sādhu puññakiriyā sādhu avihiṁsā sādhu bhūtānukampā’ti.	2	
PA_dn_14:2.15.0	9. Bodhisattapabbajjā	2	
PA_dn_14:2.15.1	Atha kho, bhikkhave, vipassī kumāro sārathiṁ āmantesi:	2	
PA_dn_14:2.15.2	‘tena hi, samma sārathi, rathaṁ ādāya itova antepuraṁ paccaniyyāhi.	2	
PA_dn_14:2.15.3	Ahaṁ pana idheva kesamassuṁ ohāretvā kāsāyāni vatthāni acchādetvā agārasmā anagāriyaṁ pabbajissāmī’ti.	2	
PA_dn_14:2.15.4	‘Evaṁ, devā’ti kho, bhikkhave, sārathi vipassissa kumārassa paṭissutvā rathaṁ ādāya tatova antepuraṁ paccaniyyāsi.	2	
PA_dn_14:2.15.5	Vipassī pana kumāro tattheva kesamassuṁ ohāretvā kāsāyāni vatthāni acchādetvā agārasmā anagāriyaṁ pabbaji.	2	
PA_dn_14:2.16.0	10. Mahājanakāyaanupabbajjā	2	
PA_dn_14:2.16.1	Assosi kho, bhikkhave, bandhumatiyā rājadhāniyā mahājanakāyo caturāsītipāṇasahassāni:	2	
PA_dn_14:2.16.2	‘vipassī kira kumāro kesamassuṁ ohāretvā kāsāyāni vatthāni acchādetvā agārasmā anagāriyaṁ pabbajito’ti.	2	
PA_dn_14:2.16.3	Sutvāna tesaṁ etadahosi:	2	
PA_dn_14:2.16.4	‘na hi nūna so orako dhammavinayo, na sā orakā pabbajjā, yattha vipassī kumāro kesamassuṁ ohāretvā kāsāyāni vatthāni acchādetvā agārasmā anagāriyaṁ pabbajito.	2	
PA_dn_14:2.16.5	Vipassīpi nāma kumāro kesamassuṁ ohāretvā kāsāyāni vatthāni acchādetvā agārasmā anagāriyaṁ pabbajissati, kimaṅgaṁ pana mayan’ti.	2	
PA_dn_14:2.16.6	Atha kho, so bhikkhave, mahājanakāyo caturāsītipāṇasahassāni kesamassuṁ ohāretvā kāsāyāni vatthāni acchādetvā vipassiṁ bodhisattaṁ agārasmā anagāriyaṁ pabbajitaṁ anupabbajiṁsu.	2	
PA_dn_14:2.16.7	Tāya sudaṁ, bhikkhave, parisāya parivuto vipassī bodhisatto gāmanigamajanapadarājadhānīsu cārikaṁ carati.	2	
PA_dn_14:2.17.1	Atha kho, bhikkhave, vipassissa bodhisattassa rahogatassa paṭisallīnassa evaṁ cetaso parivitakko udapādi:	2	
PA_dn_14:2.17.2	‘na kho metaṁ patirūpaṁ yohaṁ ākiṇṇo viharāmi, yannūnāhaṁ eko gaṇamhā vūpakaṭṭho vihareyyan’ti.	2	
PA_dn_14:2.17.3	Atha kho, bhikkhave, vipassī bodhisatto aparena samayena eko gaṇamhā vūpakaṭṭho vihāsi, aññeneva tāni caturāsītipabbajitasahassāni agamaṁsu, aññena maggena vipassī bodhisatto.	2	
PA_dn_14:2.18.0	11. Bodhisattaabhinivesa	2	
PA_dn_14:2.18.1	Atha kho, bhikkhave, vipassissa bodhisattassa vāsūpagatassa rahogatassa paṭisallīnassa evaṁ cetaso parivitakko udapādi:	2	
PA_dn_14:2.18.2	‘kicchaṁ vatāyaṁ loko āpanno, jāyati ca jīyati ca mīyati ca cavati ca upapajjati ca, atha ca panimassa dukkhassa nissaraṇaṁ nappajānāti jarāmaraṇassa,	2	
PA_dn_14:2.18.3	kudāssu nāma imassa dukkhassa nissaraṇaṁ paññāyissati jarāmaraṇassā’ti?	2	
PA_dn_14:2.18.4	Atha kho, bhikkhave, vipassissa bodhisattassa etadahosi:	2	
PA_dn_14:2.18.5	‘kimhi nu kho sati jarāmaraṇaṁ hoti, kiṁpaccayā jarāmaraṇan’ti?	2	
PA_dn_14:2.18.6	Atha kho, bhikkhave, vipassissa bodhisattassa yoniso manasikārā ahu paññāya abhisamayo:	2	
PA_dn_14:2.18.7	‘jātiyā kho sati jarāmaraṇaṁ hoti, jātipaccayā jarāmaraṇan’ti.	2	
PA_dn_14:2.18.8	Atha kho, bhikkhave, vipassissa bodhisattassa etadahosi:	2	
PA_dn_14:2.18.9	‘kimhi nu kho sati jāti hoti, kiṁpaccayā jātī’ti?	2	
PA_dn_14:2.18.10	Atha kho, bhikkhave, vipassissa bodhisattassa yoniso manasikārā ahu paññāya abhisamayo:	2	
PA_dn_14:2.18.11	‘bhave kho sati jāti hoti, bhavapaccayā jātī’ti.	2	
PA_dn_14:2.18.12	Atha kho, bhikkhave, vipassissa bodhisattassa etadahosi:	2	
PA_dn_14:2.18.13	‘kimhi nu kho sati bhavo hoti, kiṁpaccayā bhavo’ti?	2	
PA_dn_14:2.18.14	Atha kho, bhikkhave, vipassissa bodhisattassa yoniso manasikārā ahu paññāya abhisamayo:	2	
PA_dn_14:2.18.15	‘upādāne kho sati bhavo hoti, upādānapaccayā bhavo’ti.	2	
PA_dn_14:2.18.16	Atha kho, bhikkhave, vipassissa bodhisattassa etadahosi:	2	
PA_dn_14:2.18.17	‘kimhi nu kho sati upādānaṁ hoti, kiṁpaccayā upādānan’ti?	2	
PA_dn_14:2.18.18	Atha kho, bhikkhave, vipassissa bodhisattassa yoniso manasikārā ahu paññāya abhisamayo:	2	
PA_dn_14:2.18.19	‘taṇhāya kho sati upādānaṁ hoti, taṇhāpaccayā upādānan’ti.	2	
PA_dn_14:2.18.20	Atha kho, bhikkhave, vipassissa bodhisattassa etadahosi:	2	
PA_dn_14:2.18.21	‘kimhi nu kho sati taṇhā hoti, kiṁpaccayā taṇhā’ti?	2	
PA_dn_14:2.18.22	Atha kho, bhikkhave, vipassissa bodhisattassa yoniso manasikārā ahu paññāya abhisamayo:	2	
PA_dn_14:2.18.23	‘vedanāya kho sati taṇhā hoti, vedanāpaccayā taṇhā’ti.	2	
PA_dn_14:2.18.24	Atha kho, bhikkhave, vipassissa bodhisattassa etadahosi:	2	
PA_dn_14:2.18.25	‘kimhi nu kho sati vedanā hoti, kiṁpaccayā vedanā’ti?	2	
PA_dn_14:2.18.26	Atha kho, bhikkhave, vipassissa bodhisattassa yoniso manasikārā ahu paññāya abhisamayo:	2	
PA_dn_14:2.18.27	‘phasse kho sati vedanā hoti, phassapaccayā vedanā’ti.	2	
PA_dn_14:2.18.28	Atha kho, bhikkhave, vipassissa bodhisattassa etadahosi:	2	
PA_dn_14:2.18.29	‘kimhi nu kho sati phasso hoti, kiṁpaccayā phasso’ti?	2	
PA_dn_14:2.18.30	Atha kho, bhikkhave, vipassissa bodhisattassa yoniso manasikārā ahu paññāya abhisamayo:	2	
PA_dn_14:2.18.31	‘saḷāyatane kho sati phasso hoti, saḷāyatanapaccayā phasso’ti.	2	
PA_dn_14:2.18.32	Atha kho, bhikkhave, vipassissa bodhisattassa etadahosi:	2	
PA_dn_14:2.18.33	‘kimhi nu kho sati saḷāyatanaṁ hoti, kiṁpaccayā saḷāyatanan’ti?	2	
PA_dn_14:2.18.34	Atha kho, bhikkhave, vipassissa bodhisattassa yoniso manasikārā ahu paññāya abhisamayo:	2	
PA_dn_14:2.18.35	‘nāmarūpe kho sati saḷāyatanaṁ hoti, nāmarūpapaccayā saḷāyatanan’ti.	2	
PA_dn_14:2.18.36	Atha kho, bhikkhave, vipassissa bodhisattassa etadahosi:	2	
PA_dn_14:2.18.37	‘kimhi nu kho sati nāmarūpaṁ hoti, kiṁpaccayā nāmarūpan’ti?	2	
PA_dn_14:2.18.38	Atha kho, bhikkhave, vipassissa bodhisattassa yoniso manasikārā ahu paññāya abhisamayo:	2	
PA_dn_14:2.18.39	‘viññāṇe kho sati nāmarūpaṁ hoti, viññāṇapaccayā nāmarūpan’ti.	2	
PA_dn_14:2.18.40	Atha kho, bhikkhave, vipassissa bodhisattassa etadahosi:	2	
PA_dn_14:2.18.41	‘kimhi nu kho sati viññāṇaṁ hoti, kiṁpaccayā viññāṇan’ti?	2	
PA_dn_14:2.18.42	Atha kho, bhikkhave, vipassissa bodhisattassa yoniso manasikārā ahu paññāya abhisamayo:	2	
PA_dn_14:2.18.43	‘nāmarūpe kho sati viññāṇaṁ hoti, nāmarūpapaccayā viññāṇan’ti.	2	
PA_dn_14:2.19.1	Atha kho, bhikkhave, vipassissa bodhisattassa etadahosi:	2	
PA_dn_14:2.19.2	‘paccudāvattati kho idaṁ viññāṇaṁ nāmarūpamhā, nāparaṁ gacchati.	2	
PA_dn_14:2.19.3	Ettāvatā jāyetha vā jiyyetha vā miyyetha vā cavetha vā upapajjetha vā, yadidaṁ	2	
PA_dn_14:2.19.4_0	nāmarūpapaccayā viññāṇaṁ, viññāṇapaccayā nāmarūpaṁ, nāmarūpapaccayā saḷāyatanaṁ,	2	
PA_dn_14:2.19.4_1	saḷāyatanapaccayā phasso, phassapaccayā vedanā, vedanāpaccayā taṇhā, taṇhāpaccayā	2	
PA_dn_14:2.19.4_2	upādānaṁ, upādānapaccayā bhavo, bhavapaccayā jāti, jātipaccayā jarāmaraṇaṁ sokaparidevadukkhadomanassupāyāsā sambhavanti.	2	
PA_dn_14:2.19.5	Evametassa kevalassa dukkhakkhandhassa samudayo hoti’.	2	
PA_dn_14:2.19.6	‘Samudayo samudayo’ti kho, bhikkhave, vipassissa bodhisattassa pubbe ananussutesu dhammesu cakkhuṁ udapādi, ñāṇaṁ udapādi, paññā udapādi, vijjā udapādi, āloko udapādi.	2	
PA_dn_14:2.20.1	Atha kho, bhikkhave, vipassissa bodhisattassa etadahosi:	2	
PA_dn_14:2.20.2	‘kimhi nu kho asati jarāmaraṇaṁ na hoti, kissa nirodhā jarāmaraṇanirodho’ti?	2	
PA_dn_14:2.20.3	Atha kho, bhikkhave, vipassissa bodhisattassa yoniso manasikārā ahu paññāya abhisamayo:	2	
PA_dn_14:2.20.4	‘jātiyā kho asati jarāmaraṇaṁ na hoti, jātinirodhā jarāmaraṇanirodho’ti.	2	
PA_dn_14:2.20.5	Atha kho, bhikkhave, vipassissa bodhisattassa etadahosi:	2	
PA_dn_14:2.20.6	‘kimhi nu kho asati jāti na hoti, kissa nirodhā jātinirodho’ti?	2	
PA_dn_14:2.20.7	Atha kho, bhikkhave, vipassissa bodhisattassa yoniso manasikārā ahu paññāya abhisamayo:	2	
PA_dn_14:2.20.8	‘bhave kho asati jāti na hoti, bhavanirodhā jātinirodho’ti.	2	
PA_dn_14:2.20.9	Atha kho, bhikkhave, vipassissa bodhisattassa etadahosi:	2	
PA_dn_14:2.20.10	‘kimhi nu kho asati bhavo na hoti, kissa nirodhā bhavanirodho’ti?	2	
PA_dn_14:2.20.11	Atha kho, bhikkhave, vipassissa bodhisattassa yoniso manasikārā ahu paññāya abhisamayo:	2	
PA_dn_14:2.20.12	‘upādāne kho asati bhavo na hoti, upādānanirodhā bhavanirodho’ti.	2	
PA_dn_14:2.20.13	Atha kho, bhikkhave, vipassissa bodhisattassa etadahosi:	2	
PA_dn_14:2.20.14	‘kimhi nu kho asati upādānaṁ na hoti, kissa nirodhā upādānanirodho’ti?	2	
PA_dn_14:2.20.15	Atha kho, bhikkhave, vipassissa bodhisattassa yoniso manasikārā ahu paññāya abhisamayo:	2	
PA_dn_14:2.20.16	‘taṇhāya kho asati upādānaṁ na hoti, taṇhānirodhā upādānanirodho’ti.	2	
PA_dn_14:2.20.17	Atha kho, bhikkhave, vipassissa bodhisattassa etadahosi:	2	
PA_dn_14:2.20.18	‘kimhi nu kho asati taṇhā na hoti, kissa nirodhā taṇhānirodho’ti?	2	
PA_dn_14:2.20.19	Atha kho, bhikkhave, vipassissa bodhisattassa yoniso manasikārā ahu paññāya abhisamayo:	2	
PA_dn_14:2.20.20	‘vedanāya kho asati taṇhā na hoti, vedanānirodhā taṇhānirodho’ti.	2	
PA_dn_14:2.20.21	Atha kho, bhikkhave, vipassissa bodhisattassa etadahosi:	2	
PA_dn_14:2.20.22	‘kimhi nu kho asati vedanā na hoti, kissa nirodhā vedanānirodho’ti?	2	
PA_dn_14:2.20.23	Atha kho, bhikkhave, vipassissa bodhisattassa yoniso manasikārā ahu paññāya abhisamayo:	2	
PA_dn_14:2.20.24	‘phasse kho asati vedanā na hoti, phassanirodhā vedanānirodho’ti.	2	
PA_dn_14:2.20.25	Atha kho, bhikkhave, vipassissa bodhisattassa etadahosi:	2	
PA_dn_14:2.20.26	‘kimhi nu kho asati phasso na hoti, kissa nirodhā phassanirodho’ti?	2	
PA_dn_14:2.20.27	Atha kho, bhikkhave, vipassissa bodhisattassa yoniso manasikārā ahu paññāya abhisamayo:	2	
PA_dn_14:2.20.28	‘saḷāyatane kho asati phasso na hoti, saḷāyatananirodhā phassanirodho’ti.	2	
PA_dn_14:2.20.29	Atha kho, bhikkhave, vipassissa bodhisattassa etadahosi:	2	
PA_dn_14:2.20.30	‘kimhi nu kho asati saḷāyatanaṁ na hoti, kissa nirodhā saḷāyatananirodho’ti?	2	
PA_dn_14:2.20.31	Atha kho, bhikkhave, vipassissa bodhisattassa yoniso manasikārā ahu paññāya abhisamayo:	2	
PA_dn_14:2.20.32	‘nāmarūpe kho asati saḷāyatanaṁ na hoti, nāmarūpanirodhā saḷāyatananirodho’ti.	2	
PA_dn_14:2.20.33	Atha kho, bhikkhave, vipassissa bodhisattassa etadahosi:	2	
PA_dn_14:2.20.34	‘kimhi nu kho asati nāmarūpaṁ na hoti, kissa nirodhā nāmarūpanirodho’ti?	2	
PA_dn_14:2.20.35	Atha kho, bhikkhave, vipassissa bodhisattassa yoniso manasikārā ahu paññāya abhisamayo:	2	
PA_dn_14:2.20.36	‘viññāṇe kho asati nāmarūpaṁ na hoti, viññāṇanirodhā nāmarūpanirodho’ti.	2	
PA_dn_14:2.20.37	Atha kho, bhikkhave, vipassissa bodhisattassa etadahosi:	2	
PA_dn_14:2.20.38	‘kimhi nu kho asati viññāṇaṁ na hoti, kissa nirodhā viññāṇanirodho’ti?	2	
PA_dn_14:2.20.39	Atha kho, bhikkhave, vipassissa bodhisattassa yoniso manasikārā ahu paññāya abhisamayo:	2	
PA_dn_14:2.20.40	‘nāmarūpe kho asati viññāṇaṁ na hoti, nāmarūpanirodhā viññāṇanirodho’ti.	2	
PA_dn_14:2.21.1	Atha kho, bhikkhave, vipassissa bodhisattassa etadahosi:	2	
PA_dn_14:2.21.2	‘adhigato kho myāyaṁ maggo sambodhāya yadidaṁ—	2	
PA_dn_14:2.21.3_0	nāmarūpanirodhā viññāṇanirodho, viññāṇanirodhā nāmarūpanirodho, nāmarūpanirodhā saḷāyatananirodho,	2	
PA_dn_14:2.21.3_1	saḷāyatananirodhā phassanirodho, phassanirodhā vedanānirodho, vedanānirodhā taṇhānirodho,	2	
PA_dn_14:2.21.3_2	taṇhānirodhā upādānanirodho, upādānanirodhā bhavanirodho, bhavanirodhā jātinirodho,	2	
PA_dn_14:2.21.3_3	jātinirodhā jarāmaraṇaṁ sokaparidevadukkhadomanassupāyāsā nirujjhanti.	2	
PA_dn_14:2.21.4	Evametassa kevalassa dukkhakkhandhassa nirodho hoti’.	2	
PA_dn_14:2.21.5	‘Nirodho nirodho’ti kho, bhikkhave, vipassissa bodhisattassa pubbe ananussutesu dhammesu cakkhuṁ udapādi, ñāṇaṁ udapādi, paññā udapādi, vijjā udapādi, āloko udapādi.	2	
PA_dn_14:2.22.1	Atha kho, bhikkhave, vipassī bodhisatto aparena samayena pañcasu upādānakkhandhesu udayabbayānupassī vihāsi:	2	
PA_dn_14:2.22.2	‘iti rūpaṁ, iti rūpassa samudayo, iti rūpassa atthaṅgamo;	2	
PA_dn_14:2.22.3	iti vedanā, iti vedanāya samudayo, iti vedanāya atthaṅgamo;	2	
PA_dn_14:2.22.4	iti saññā, iti saññāya samudayo, iti saññāya atthaṅgamo;	2	
PA_dn_14:2.22.5	iti saṅkhārā, iti saṅkhārānaṁ samudayo, iti saṅkhārānaṁ atthaṅgamo;	2	
PA_dn_14:2.22.6	iti viññāṇaṁ, iti viññāṇassa samudayo, iti viññāṇassa atthaṅgamo’ti,	2	
PA_dn_14:2.22.7	tassa pañcasu upādānakkhandhesu udayabbayānupassino viharato na cirasseva anupādāya āsavehi cittaṁ vimuccīti.	2	
PA_dn_14:2.22.8	Dutiyabhāṇavāro.	2	
PA_dn_14:3.1.0	12. Brahmayācanakathā	3	
PA_dn_14:3.1.1	Atha kho, bhikkhave, vipassissa bhagavato arahato sammāsambuddhassa etadahosi:	3	
PA_dn_14:3.1.2	‘yannūnāhaṁ dhammaṁ deseyyan’ti.	3	
PA_dn_14:3.1.3	Atha kho, bhikkhave, vipassissa bhagavato arahato sammāsambuddhassa etadahosi:	3	
PA_dn_14:3.1.4	‘adhigato kho myāyaṁ dhammo gambhīro duddaso duranubodho santo paṇīto atakkāvacaro nipuṇo paṇḍitavedanīyo.	3	
PA_dn_14:3.1.5	Ālayarāmā kho panāyaṁ pajā ālayaratā ālayasammuditā.	3	
PA_dn_14:3.1.6	Ālayarāmāya kho pana pajāya ālayaratāya ālayasammuditāya duddasaṁ idaṁ ṭhānaṁ yadidaṁ idappaccayatāpaṭiccasamuppādo.	3	
PA_dn_14:3.1.7	Idampi kho ṭhānaṁ duddasaṁ yadidaṁ sabbasaṅkhārasamatho sabbūpadhipaṭinissaggo taṇhākkhayo virāgo nirodho nibbānaṁ.	3	
PA_dn_14:3.1.8	Ahañceva kho pana dhammaṁ deseyyaṁ, pare ca me na ājāneyyuṁ; so mamassa kilamatho, sā mamassa vihesā’ti.	3	
PA_dn_14:3.2.1	Apissu, bhikkhave, vipassiṁ bhagavantaṁ arahantaṁ sammāsambuddhaṁ imā anacchariyā gāthāyo paṭibhaṁsu pubbe assutapubbā:	3	
PA_dn_14:3.2.2	‘Kicchena me adhigataṁ,	3	
PA_dn_14:3.2.3	halaṁ dāni pakāsituṁ;	3	
PA_dn_14:3.2.4	Rāgadosaparetehi,	3	
PA_dn_14:3.2.5	nāyaṁ dhammo susambudho.	3	
PA_dn_14:3.2.6	Paṭisotagāmiṁ nipuṇaṁ,	3	
PA_dn_14:3.2.7	gambhīraṁ duddasaṁ aṇuṁ;	3	
PA_dn_14:3.2.8	Rāgarattā na dakkhanti,	3	
PA_dn_14:3.2.9	tamokhandhena āvuṭā’ti.	3	
PA_dn_14:3.2.10	Itiha, bhikkhave, vipassissa bhagavato arahato sammāsambuddhassa paṭisañcikkhato appossukkatāya cittaṁ nami, no dhammadesanāya.	3	
PA_dn_14:3.2.11	Atha kho, bhikkhave, aññatarassa mahābrahmuno vipassissa bhagavato arahato sammāsambuddhassa cetasā cetoparivitakkamaññāya etadahosi:	3	
PA_dn_14:3.2.12	‘nassati vata bho loko, vinassati vata bho loko, yatra hi nāma vipassissa bhagavato arahato sammāsambuddhassa appossukkatāya cittaṁ namati, no dhammadesanāyā’ti.	3	
PA_dn_14:3.2.13_0	Atha kho so, bhikkhave, mahābrahmā seyyathāpi nāma balavā puriso samiñjitaṁ vā bāhaṁ	3	
PA_dn_14:3.2.13_1	pasāreyya, pasāritaṁ vā bāhaṁ samiñjeyya; evameva—brahmaloke antarahito vipassissa	3	
PA_dn_14:3.2.13_2	bhagavato arahato sammāsambuddhassa purato pāturahosi.	3	
PA_dn_14:3.3.1_0	Atha kho so, bhikkhave, mahābrahmā ekaṁsaṁ uttarāsaṅgaṁ karitvā dakkhiṇaṁ jāṇumaṇḍalaṁ	3	
PA_dn_14:3.3.1_1	pathaviyaṁ nihantvā yena vipassī bhagavā arahaṁ sammāsambuddho tenañjaliṁ paṇāmetvā	3	
PA_dn_14:3.3.1_2	vipassiṁ bhagavantaṁ arahantaṁ sammāsambuddhaṁ etadavoca:	3	
PA_dn_14:3.3.2	‘desetu, bhante, bhagavā dhammaṁ, desetu sugato dhammaṁ,	3	
PA_dn_14:3.3.3	santi sattā apparajakkhajātikā; assavanatā dhammassa parihāyanti,	3	
PA_dn_14:3.3.4	bhavissanti dhammassa aññātāro’ti.	3	
PA_dn_14:3.4.1	Evaṁ vutte, bhikkhave, vipassī bhagavā arahaṁ sammāsambuddho taṁ mahābrahmānaṁ etadavoca:	3	
PA_dn_14:3.4.2	‘mayhampi kho, brahme, etadahosi:	3	
PA_dn_14:3.4.3	“yannūnāhaṁ dhammaṁ deseyyan”ti.	3	
PA_dn_14:3.4.4	Tassa mayhaṁ, brahme, etadahosi:	3	
PA_dn_14:3.4.5	“adhigato kho myāyaṁ dhammo gambhīro duddaso duranubodho santo paṇīto atakkāvacaro nipuṇo paṇḍitavedanīyo.	3	
PA_dn_14:3.4.6	Ālayarāmā kho panāyaṁ pajā ālayaratā ālayasammuditā.	3	
PA_dn_14:3.4.7	Ālayarāmāya kho pana pajāya ālayaratāya ālayasammuditāya duddasaṁ idaṁ ṭhānaṁ yadidaṁ idappaccayatāpaṭiccasamuppādo.	3	
PA_dn_14:3.4.8	Idampi kho ṭhānaṁ duddasaṁ yadidaṁ sabbasaṅkhārasamatho sabbūpadhipaṭinissaggo taṇhākkhayo virāgo nirodho nibbānaṁ.	3	
PA_dn_14:3.4.9	Ahañceva kho pana dhammaṁ deseyyaṁ, pare ca me na ājāneyyuṁ; so mamassa kilamatho, sā mamassa vihesā”ti.	3	
PA_dn_14:3.4.10	Apissu maṁ, brahme, imā anacchariyā gāthāyo paṭibhaṁsu pubbe assutapubbā:	3	
PA_dn_14:3.4.11	“Kicchena me adhigataṁ,	3	
PA_dn_14:3.4.12	halaṁ dāni pakāsituṁ;	3	
PA_dn_14:3.4.13	Rāgadosaparetehi,	3	
PA_dn_14:3.4.14	nāyaṁ dhammo susambudho.	3	
PA_dn_14:3.4.15	Paṭisotagāmiṁ nipuṇaṁ,	3	
PA_dn_14:3.4.16	gambhīraṁ duddasaṁ aṇuṁ;	3	
PA_dn_14:3.4.17	Rāgarattā na dakkhanti,	3	
PA_dn_14:3.4.18	tamokhandhena āvuṭā”ti.	3	
PA_dn_14:3.4.19	Itiha me, brahme, paṭisañcikkhato appossukkatāya cittaṁ nami, no dhammadesanāyā’ti.	3	
PA_dn_14:3.5.1	Dutiyampi kho, bhikkhave, so mahābrahmā …pe…	3	
PA_dn_14:3.5.2	tatiyampi kho, bhikkhave, so mahābrahmā vipassiṁ bhagavantaṁ arahantaṁ sammāsambuddhaṁ etadavoca:	3	
PA_dn_14:3.5.3	‘desetu, bhante, bhagavā dhammaṁ, desetu sugato dhammaṁ, santi sattā apparajakkhajātikā, assavanatā dhammassa parihāyanti, bhavissanti dhammassa aññātāro’ti.	3	
PA_dn_14:3.6.1	Atha kho, bhikkhave, vipassī bhagavā arahaṁ sammāsambuddho brahmuno ca ajjhesanaṁ viditvā sattesu ca kāruññataṁ paṭicca buddhacakkhunā lokaṁ volokesi.	3	
PA_dn_14:3.6.2_0	Addasā kho, bhikkhave, vipassī bhagavā arahaṁ sammāsambuddho buddhacakkhunā lokaṁ	3	
PA_dn_14:3.6.2_1	volokento satte apparajakkhe mahārajakkhe tikkhindriye mudindriye svākāre dvākāre	3	
PA_dn_14:3.6.2_2	suviññāpaye duviññāpaye appekacce paralokavajjabhayadassāvine viharante, appekacce	3	
PA_dn_14:3.6.2_3	na paralokavajjabhayadassāvine viharante.	3	
PA_dn_14:3.6.3_0	Seyyathāpi nāma uppaliniyaṁ vā paduminiyaṁ vā puṇḍarīkiniyaṁ vā appekaccāni uppalāni	3	
PA_dn_14:3.6.3_1	vā padumāni vā puṇḍarīkāni vā udake jātāni udake saṁvaḍḍhāni udakānuggatāni anto	3	
PA_dn_14:3.6.3_2	nimuggaposīni. Appekaccāni uppalāni vā padumāni vā puṇḍarīkāni vā udake jātāni udake	3	
PA_dn_14:3.6.3_3	saṁvaḍḍhāni samodakaṁ ṭhitāni. Appekaccāni uppalāni vā padumāni vā puṇḍarīkāni vā	3	
PA_dn_14:3.6.3_4	udake jātāni udake saṁvaḍḍhāni udakā accuggamma ṭhitāni anupalittāni udakena.	3	
PA_dn_14:3.6.4_0	Evameva kho, bhikkhave, vipassī bhagavā arahaṁ sammāsambuddho buddhacakkhunā lokaṁ	3	
PA_dn_14:3.6.4_1	volokento addasa satte apparajakkhe mahārajakkhe tikkhindriye mudindriye svākāre	3	
PA_dn_14:3.6.4_2	dvākāre suviññāpaye duviññāpaye appekacce paralokavajjabhayadassāvine viharante,	3	
PA_dn_14:3.6.4_3	appekacce na paralokavajjabhayadassāvine viharante.	3	
PA_dn_14:3.7.1	Atha kho so, bhikkhave, mahābrahmā vipassissa bhagavato arahato sammāsambuddhassa cetasā cetoparivitakkamaññāya vipassiṁ bhagavantaṁ arahantaṁ sammāsambuddhaṁ gāthāhi ajjhabhāsi:	3	
PA_dn_14:3.7.2	‘Sele yathā pabbatamuddhaniṭṭhito,	3	
PA_dn_14:3.7.3	Yathāpi passe janataṁ samantato;	3	
PA_dn_14:3.7.4	Tathūpamaṁ dhammamayaṁ sumedha,	3	
PA_dn_14:3.7.5	Pāsādamāruyha samantacakkhu;	3	
PA_dn_14:3.7.6	Sokāvatiṇṇaṁ janatamapetasoko,	3	
PA_dn_14:3.7.7	Avekkhassu jātijarābhibhūtaṁ.	3	
PA_dn_14:3.7.8	Uṭṭhehi vīra vijitasaṅgāma,	3	
PA_dn_14:3.7.9	Satthavāha aṇaṇa vicara loke;	3	
PA_dn_14:3.7.10	Desassu bhagavā dhammaṁ,	3	
PA_dn_14:3.7.11	Aññātāro bhavissantī’ti.	3	
PA_dn_14:3.7.12	Atha kho, bhikkhave, vipassī bhagavā arahaṁ sammāsambuddho taṁ mahābrahmānaṁ gāthāya ajjhabhāsi:	3	
PA_dn_14:3.7.13	‘Apārutā tesaṁ amatassa dvārā,	3	
PA_dn_14:3.7.14	Ye sotavanto pamuñcantu saddhaṁ;	3	
PA_dn_14:3.7.15	Vihiṁsasaññī paguṇaṁ na bhāsiṁ,	3	
PA_dn_14:3.7.16	Dhammaṁ paṇītaṁ manujesu brahme’ti.	3	
PA_dn_14:3.7.17_0	Atha kho so, bhikkhave, mahābrahmā: ‘katāvakāso khomhi vipassinā bhagavatā arahatā	3	
PA_dn_14:3.7.17_1	sammāsambuddhena dhammadesanāyā’ti vipassiṁ bhagavantaṁ arahantaṁ sammāsambuddhaṁ	3	
PA_dn_14:3.7.17_2	abhivādetvā padakkhiṇaṁ katvā tattheva antaradhāyi.	3	
PA_dn_14:3.8.0	13. Aggasāvakayuga	3	
PA_dn_14:3.8.1	Atha kho, bhikkhave, vipassissa bhagavato arahato sammāsambuddhassa etadahosi:	3	
PA_dn_14:3.8.2	‘kassa nu kho ahaṁ paṭhamaṁ dhammaṁ deseyyaṁ,	3	
PA_dn_14:3.8.3	ko imaṁ dhammaṁ khippameva ājānissatī’ti?	3	
PA_dn_14:3.8.4	Atha kho, bhikkhave, vipassissa bhagavato arahato sammāsambuddhassa etadahosi:	3	
PA_dn_14:3.8.5	‘ayaṁ kho khaṇḍo ca rājaputto tisso ca purohitaputto bandhumatiyā rājadhāniyā paṭivasanti paṇḍitā viyattā medhāvino dīgharattaṁ apparajakkhajātikā.	3	
PA_dn_14:3.8.6	Yannūnāhaṁ khaṇḍassa ca rājaputtassa, tissassa ca purohitaputtassa paṭhamaṁ dhammaṁ deseyyaṁ, te imaṁ dhammaṁ khippameva ājānissantī’ti.	3	
PA_dn_14:3.9.1_0	Atha kho, bhikkhave, vipassī bhagavā arahaṁ sammāsambuddho seyyathāpi nāma balavā	3	
PA_dn_14:3.9.1_1	puriso samiñjitaṁ vā bāhaṁ pasāreyya, pasāritaṁ vā bāhaṁ samiñjeyya; evameva—bodhirukkhamūle	3	
PA_dn_14:3.9.1_2	antarahito bandhumatiyā rājadhāniyā kheme migadāye pāturahosi.	3	
PA_dn_14:3.9.2	Atha kho, bhikkhave, vipassī bhagavā arahaṁ sammāsambuddho dāyapālaṁ āmantesi:	3	
PA_dn_14:3.9.3	‘ehi tvaṁ, samma dāyapāla, bandhumatiṁ rājadhāniṁ pavisitvā khaṇḍañca rājaputtaṁ tissañca purohitaputtaṁ evaṁ vadehi—	3	
PA_dn_14:3.9.4	vipassī, bhante, bhagavā arahaṁ sammāsambuddho bandhumatiṁ rājadhāniṁ anuppatto kheme migadāye viharati, so tumhākaṁ dassanakāmo’ti.	3	
PA_dn_14:3.9.5_0	‘Evaṁ, bhante’ti kho, bhikkhave, dāyapālo vipassissa bhagavato arahato sammāsambuddhassa	3	
PA_dn_14:3.9.5_1	paṭissutvā bandhumatiṁ rājadhāniṁ pavisitvā khaṇḍañca rājaputtaṁ tissañca purohitaputtaṁ etadavoca:	3	
PA_dn_14:3.9.6	‘vipassī, bhante, bhagavā arahaṁ sammāsambuddho bandhumatiṁ rājadhāniṁ anuppatto kheme migadāye viharati; so tumhākaṁ dassanakāmo’ti.	3	
PA_dn_14:3.10.1_0	Atha kho, bhikkhave, khaṇḍo ca rājaputto tisso ca purohitaputto bhaddāni bhaddāni	3	
PA_dn_14:3.10.1_1	yānāni yojāpetvā bhaddaṁ bhaddaṁ yānaṁ abhiruhitvā bhaddehi bhaddehi yānehi bandhumatiyā	3	
PA_dn_14:3.10.1_2	rājadhāniyā niyyiṁsu. Yena khemo migadāyo tena pāyiṁsu.	3	
PA_dn_14:3.10.2_0	Yāvatikā yānassa bhūmi, yānena gantvā yānā paccorohitvā pattikāva yena vipassī bhagavā	3	
PA_dn_14:3.10.2_1	arahaṁ sammāsambuddho tenupasaṅkamiṁsu. upasaṅkamitvā vipassiṁ bhagavantaṁ arahantaṁ	3	
PA_dn_14:3.10.2_2	sammāsambuddhaṁ abhivādetvā ekamantaṁ nisīdiṁsu.	3	
PA_dn_14:3.11.1	Tesaṁ vipassī bhagavā arahaṁ sammāsambuddho anupubbiṁ kathaṁ kathesi, seyyathidaṁ—	3	
PA_dn_14:3.11.2	dānakathaṁ sīlakathaṁ saggakathaṁ kāmānaṁ ādīnavaṁ okāraṁ saṅkilesaṁ nekkhamme ānisaṁsaṁ pakāsesi.	3	
PA_dn_14:3.11.3	Yadā te bhagavā aññāsi kallacitte muducitte vinīvaraṇacitte udaggacitte pasannacitte, atha yā buddhānaṁ sāmukkaṁsikā dhammadesanā, taṁ pakāsesi—	3	
PA_dn_14:3.11.4	dukkhaṁ samudayaṁ nirodhaṁ maggaṁ.	3	
PA_dn_14:3.11.5	Seyyathāpi nāma suddhaṁ vatthaṁ apagatakāḷakaṁ sammadeva rajanaṁ paṭiggaṇheyya;	3	
PA_dn_14:3.11.6	evameva khaṇḍassa ca rājaputtassa tissassa ca purohitaputtassa tasmiṁyeva āsane virajaṁ vītamalaṁ dhammacakkhuṁ udapādi:	3	
PA_dn_14:3.11.7	‘yaṁ kiñci samudayadhammaṁ sabbaṁ taṁ nirodhadhamman’ti.	3	
PA_dn_14:3.12.1_0	Te diṭṭhadhammā pattadhammā viditadhammā pariyogāḷhadhammā tiṇṇavicikicchā vigatakathaṅkathā	3	
PA_dn_14:3.12.1_1	vesārajjappattā aparappaccayā satthusāsane vipassiṁ bhagavantaṁ arahantaṁ sammāsambuddhaṁ etadavocuṁ:	3	
PA_dn_14:3.12.2	‘abhikkantaṁ, bhante, abhikkantaṁ, bhante.	3	
PA_dn_14:3.12.3_0	Seyyathāpi, bhante, nikkujjitaṁ vā ukkujjeyya, paṭicchannaṁ vā vivareyya, mūḷhassa	3	
PA_dn_14:3.12.3_1	vā maggaṁ ācikkheyya, andhakāre vā telapajjotaṁ dhāreyya: “cakkhumanto rūpāni dakkhantī”ti;	3	
PA_dn_14:3.12.3_2	evamevaṁ bhagavatā anekapariyāyena dhammo pakāsito.	3	
PA_dn_14:3.12.4	Ete mayaṁ, bhante, bhagavantaṁ saraṇaṁ gacchāma dhammañca.	3	
PA_dn_14:3.12.5	Labheyyāma mayaṁ, bhante, bhagavato santike pabbajjaṁ, labheyyāma upasampadan’ti.	3	
PA_dn_14:3.13.1	Alatthuṁ kho, bhikkhave, khaṇḍo ca rājaputto, tisso ca purohitaputto vipassissa bhagavato arahato sammāsambuddhassa santike pabbajjaṁ alatthuṁ upasampadaṁ.	3	
PA_dn_14:3.13.2	Te vipassī bhagavā arahaṁ sammāsambuddho dhammiyā kathāya sandassesi samādapesi samuttejesi sampahaṁsesi;	3	
PA_dn_14:3.13.3	saṅkhārānaṁ ādīnavaṁ okāraṁ saṅkilesaṁ nibbāne ānisaṁsaṁ pakāsesi.	3	
PA_dn_14:3.13.4_0	Tesaṁ vipassinā bhagavatā arahatā sammāsambuddhena dhammiyā kathāya sandassiyamānānaṁ	3	
PA_dn_14:3.13.4_1	samādapiyamānānaṁ samuttejiyamānānaṁ sampahaṁsiyamānānaṁ nacirasseva anupādāya āsavehi cittāni vimucciṁsu.	3	
PA_dn_14:3.14.0	14. Mahājanakāyapabbajjā	3	
PA_dn_14:3.14.1	Assosi kho, bhikkhave, bandhumatiyā rājadhāniyā mahājanakāyo caturāsītipāṇasahassāni:	3	
PA_dn_14:3.14.2	‘vipassī kira bhagavā arahaṁ sammāsambuddho bandhumatiṁ rājadhāniṁ anuppatto kheme migadāye viharati.	3	
PA_dn_14:3.14.3_0	Khaṇḍo ca kira rājaputto tisso ca purohitaputto vipassissa bhagavato arahato sammāsambuddhassa	3	
PA_dn_14:3.14.3_1	santike kesamassuṁ ohāretvā kāsāyāni vatthāni acchādetvā agārasmā anagāriyaṁ pabbajitā’ti.	3	
PA_dn_14:3.14.4	Sutvāna nesaṁ etadahosi:	3	
PA_dn_14:3.14.5_0	‘na hi nūna so orako dhammavinayo, na sā orakā pabbajjā, yattha khaṇḍo ca rājaputto	3	
PA_dn_14:3.14.5_1	tisso ca purohitaputto kesamassuṁ ohāretvā kāsāyāni vatthāni acchādetvā agārasmā	3	
PA_dn_14:3.14.5_2	anagāriyaṁ pabbajitā.	3	
PA_dn_14:3.14.6	Khaṇḍo ca rājaputto tisso ca purohitaputto kesamassuṁ ohāretvā kāsāyāni vatthāni acchādetvā agārasmā anagāriyaṁ pabbajissanti, kimaṅgaṁ pana mayan’ti.	3	
PA_dn_14:3.14.7_0	Atha kho so, bhikkhave, mahājanakāyo caturāsītipāṇasahassāni bandhumatiyā rājadhāniyā	3	
PA_dn_14:3.14.7_1	nikkhamitvā yena khemo migadāyo yena vipassī bhagavā arahaṁ sammāsambuddho tenupasaṅkamiṁsu;	3	
PA_dn_14:3.14.7_2	upasaṅkamitvā vipassiṁ bhagavantaṁ arahantaṁ sammāsambuddhaṁ abhivādetvā ekamantaṁ nisīdiṁsu.	3	
PA_dn_14:3.15.1	Tesaṁ vipassī bhagavā arahaṁ sammāsambuddho anupubbiṁ kathaṁ kathesi.	3	
PA_dn_14:3.15.2	Seyyathidaṁ—dānakathaṁ sīlakathaṁ saggakathaṁ kāmānaṁ ādīnavaṁ okāraṁ saṅkilesaṁ nekkhamme ānisaṁsaṁ pakāsesi.	3	
PA_dn_14:3.15.3	Yadā te bhagavā aññāsi kallacitte muducitte vinīvaraṇacitte udaggacitte pasannacitte, atha yā buddhānaṁ sāmukkaṁsikā dhammadesanā, taṁ pakāsesi—	3	
PA_dn_14:3.15.4	dukkhaṁ samudayaṁ nirodhaṁ maggaṁ.	3	
PA_dn_14:3.15.5	Seyyathāpi nāma suddhaṁ vatthaṁ apagatakāḷakaṁ sammadeva rajanaṁ paṭiggaṇheyya;	3	
PA_dn_14:3.15.6	evameva tesaṁ caturāsītipāṇasahassānaṁ tasmiṁyeva āsane virajaṁ vītamalaṁ dhammacakkhuṁ udapādi:	3	
PA_dn_14:3.15.7	‘yaṁ kiñci samudayadhammaṁ sabbaṁ taṁ nirodhadhamman’ti.	3	
PA_dn_14:3.16.1_0	Te diṭṭhadhammā pattadhammā viditadhammā pariyogāḷhadhammā tiṇṇavicikicchā vigatakathaṅkathā	3	
PA_dn_14:3.16.1_1	vesārajjappattā aparappaccayā satthusāsane vipassiṁ bhagavantaṁ arahantaṁ sammāsambuddhaṁ etadavocuṁ:	3	
PA_dn_14:3.16.2	‘abhikkantaṁ, bhante, abhikkantaṁ, bhante.	3	
PA_dn_14:3.16.3_0	Seyyathāpi, bhante, nikkujjitaṁ vā ukkujjeyya, paṭicchannaṁ vā vivareyya, mūḷhassa	3	
PA_dn_14:3.16.3_1	vā maggaṁ ācikkheyya, andhakāre vā telapajjotaṁ dhāreyya: “cakkhumanto rūpāni dakkhantī”ti;	3	
PA_dn_14:3.16.3_2	evamevaṁ bhagavatā anekapariyāyena dhammo pakāsito.	3	
PA_dn_14:3.16.4	Ete mayaṁ, bhante, bhagavantaṁ saraṇaṁ gacchāma dhammañca bhikkhusaṅghañca.	3	
PA_dn_14:3.16.5	Labheyyāma mayaṁ, bhante, bhagavato santike pabbajjaṁ labheyyāma upasampadan’ti.	3	
PA_dn_14:3.17.1	Alatthuṁ kho, bhikkhave, tāni caturāsītipāṇasahassāni vipassissa bhagavato arahato sammāsambuddhassa santike pabbajjaṁ, alatthuṁ upasampadaṁ.	3	
PA_dn_14:3.17.2	Te vipassī bhagavā arahaṁ sammāsambuddho dhammiyā kathāya sandassesi samādapesi samuttejesi sampahaṁsesi;	3	
PA_dn_14:3.17.3	saṅkhārānaṁ ādīnavaṁ okāraṁ saṅkilesaṁ nibbāne ānisaṁsaṁ pakāsesi.	3	
PA_dn_14:3.17.4_0	Tesaṁ vipassinā bhagavatā arahatā sammāsambuddhena dhammiyā kathāya sandassiyamānānaṁ	3	
PA_dn_14:3.17.4_1	samādapiyamānānaṁ samuttejiyamānānaṁ sampahaṁsiyamānānaṁ nacirasseva anupādāya āsavehi cittāni vimucciṁsu.	3	
PA_dn_14:3.18.0	15. Purimapabbajitānaṁ dhammābhisamaya	3	
PA_dn_14:3.18.1	Assosuṁ kho, bhikkhave, tāni purimāni caturāsītipabbajitasahassāni:	3	
PA_dn_14:3.18.2	‘vipassī kira bhagavā arahaṁ sammāsambuddho bandhumatiṁ rājadhāniṁ anuppatto kheme migadāye viharati, dhammañca kira desetī’ti.	3	
PA_dn_14:3.18.3_0	Atha kho, bhikkhave, tāni caturāsītipabbajitasahassāni yena bandhumatī rājadhānī	3	
PA_dn_14:3.18.3_1	yena khemo migadāyo yena vipassī bhagavā arahaṁ sammāsambuddho tenupasaṅkamiṁsu;	3	
PA_dn_14:3.18.3_2	upasaṅkamitvā vipassiṁ bhagavantaṁ arahantaṁ sammāsambuddhaṁ abhivādetvā ekamantaṁ nisīdiṁsu.	3	
PA_dn_14:3.19.1	Tesaṁ vipassī bhagavā arahaṁ sammāsambuddho anupubbiṁ kathaṁ kathesi.	3	
PA_dn_14:3.19.2	Seyyathidaṁ—dānakathaṁ sīlakathaṁ saggakathaṁ kāmānaṁ ādīnavaṁ okāraṁ saṅkilesaṁ nekkhamme ānisaṁsaṁ pakāsesi.	3	
PA_dn_14:3.19.3	Yadā te bhagavā aññāsi kallacitte muducitte vinīvaraṇacitte udaggacitte pasannacitte, atha yā buddhānaṁ sāmukkaṁsikā dhammadesanā, taṁ pakāsesi—	3	
PA_dn_14:3.19.4	dukkhaṁ samudayaṁ nirodhaṁ maggaṁ.	3	
PA_dn_14:3.19.5	Seyyathāpi nāma suddhaṁ vatthaṁ apagatakāḷakaṁ sammadeva rajanaṁ paṭiggaṇheyya;	3	
PA_dn_14:3.19.6	evameva tesaṁ caturāsītipabbajitasahassānaṁ tasmiṁyeva āsane virajaṁ vītamalaṁ dhammacakkhuṁ udapādi:	3	
PA_dn_14:3.19.7	‘yaṁ kiñci samudayadhammaṁ sabbaṁ taṁ nirodhadhamman’ti.	3	
PA_dn_14:3.20.1_0	Te diṭṭhadhammā pattadhammā viditadhammā pariyogāḷhadhammā tiṇṇavicikicchā vigatakathaṅkathā	3	
PA_dn_14:3.20.1_1	vesārajjappattā aparappaccayā satthusāsane vipassiṁ bhagavantaṁ arahantaṁ sammāsambuddhaṁ etadavocuṁ:	3	
PA_dn_14:3.20.2	‘abhikkantaṁ, bhante, abhikkantaṁ, bhante.	3	
PA_dn_14:3.20.3_0	Seyyathāpi, bhante, nikkujjitaṁ vā ukkujjeyya, paṭicchannaṁ vā vivareyya, mūḷhassa	3	
PA_dn_14:3.20.3_1	vā maggaṁ ācikkheyya, andhakāre vā telapajjotaṁ dhāreyya: “cakkhumanto rūpāni dakkhantī”ti;	3	
PA_dn_14:3.20.3_2	evamevaṁ bhagavatā anekapariyāyena dhammo pakāsito.	3	
PA_dn_14:3.20.4	Ete mayaṁ, bhante, bhagavantaṁ saraṇaṁ gacchāma dhammañca bhikkhusaṅghañca.	3	
PA_dn_14:3.20.5	Labheyyāma mayaṁ, bhante, bhagavato santike pabbajjaṁ labheyyāma upasampadan’ti.	3	
PA_dn_14:3.21.1	Alatthuṁ kho, bhikkhave, tāni caturāsītipabbajitasahassāni vipassissa bhagavato arahato sammāsambuddhassa santike pabbajjaṁ alatthuṁ upasampadaṁ.	3	
PA_dn_14:3.21.2	Te vipassī bhagavā arahaṁ sammāsambuddho dhammiyā kathāya sandassesi samādapesi samuttejesi sampahaṁsesi;	3	
PA_dn_14:3.21.3	saṅkhārānaṁ ādīnavaṁ okāraṁ saṅkilesaṁ nibbāne ānisaṁsaṁ pakāsesi.	3	
PA_dn_14:3.21.4_0	Tesaṁ vipassinā bhagavatā arahatā sammāsambuddhena dhammiyā kathāya sandassiyamānānaṁ	3	
PA_dn_14:3.21.4_1	samādapiyamānānaṁ samuttejiyamānānaṁ sampahaṁsiyamānānaṁ nacirasseva anupādāya āsavehi cittāni vimucciṁsu.	3	
PA_dn_14:3.22.0	16. Cārikāanujānana	3	
PA_dn_14:3.22.1	Tena kho pana, bhikkhave, samayena bandhumatiyā rājadhāniyā mahābhikkhusaṅgho paṭivasati aṭṭhasaṭṭhibhikkhusatasahassaṁ.	3	
PA_dn_14:3.22.2	Atha kho, bhikkhave, vipassissa bhagavato arahato sammāsambuddhassa rahogatassa paṭisallīnassa evaṁ cetaso parivitakko udapādi:	3	
PA_dn_14:3.22.3	‘mahā kho etarahi bhikkhusaṅgho bandhumatiyā rājadhāniyā paṭivasati aṭṭhasaṭṭhibhikkhusatasahassaṁ, yannūnāhaṁ bhikkhū anujāneyyaṁ:	3	
PA_dn_14:3.22.4	“caratha, bhikkhave, cārikaṁ bahujanahitāya bahujanasukhāya lokānukampāya atthāya hitāya sukhāya devamanussānaṁ;	3	
PA_dn_14:3.22.5	mā ekena dve agamittha;	3	
PA_dn_14:3.22.6	desetha, bhikkhave, dhammaṁ ādikalyāṇaṁ majjhekalyāṇaṁ pariyosānakalyāṇaṁ sātthaṁ sabyañjanaṁ kevalaparipuṇṇaṁ parisuddhaṁ brahmacariyaṁ pakāsetha.	3	
PA_dn_14:3.22.7	Santi sattā apparajakkhajātikā, assavanatā dhammassa parihāyanti,	3	
PA_dn_14:3.22.8	bhavissanti dhammassa aññātāro.	3	
PA_dn_14:3.22.9	Api ca channaṁ channaṁ vassānaṁ accayena bandhumatī rājadhānī upasaṅkamitabbā pātimokkhuddesāyā”’ti.	3	
PA_dn_14:3.23.1_0	Atha kho, bhikkhave, aññataro mahābrahmā vipassissa bhagavato arahato sammāsambuddhassa	3	
PA_dn_14:3.23.1_1	cetasā cetoparivitakkamaññāya seyyathāpi nāma balavā puriso samiñjitaṁ vā bāhaṁ pasāreyya,	3	
PA_dn_14:3.23.1_2	pasāritaṁ vā bāhaṁ samiñjeyya; evameva—brahmaloke antarahito vipassissa bhagavato	3	
PA_dn_14:3.23.1_3	arahato sammāsambuddhassa purato pāturahosi.	3	
PA_dn_14:3.23.2_0	Atha kho so, bhikkhave, mahābrahmā ekaṁsaṁ uttarāsaṅgaṁ karitvā yena vipassī bhagavā	3	
PA_dn_14:3.23.2_1	arahaṁ sammāsambuddho tenañjaliṁ paṇāmetvā vipassiṁ bhagavantaṁ arahantaṁ sammāsambuddhaṁ etadavoca:	3	
PA_dn_14:3.23.3	‘evametaṁ, bhagavā, evametaṁ, sugata.	3	
PA_dn_14:3.23.4	Mahā kho, bhante, etarahi bhikkhusaṅgho bandhumatiyā rājadhāniyā paṭivasati aṭṭhasaṭṭhibhikkhusatasahassaṁ, anujānātu, bhante, bhagavā bhikkhū:	3	
PA_dn_14:3.23.5	“caratha, bhikkhave, cārikaṁ bahujanahitāya bahujanasukhāya lokānukampāya atthāya hitāya sukhāya devamanussānaṁ;	3	
PA_dn_14:3.23.6	mā ekena dve agamittha;	3	
PA_dn_14:3.23.7	desetha, bhikkhave, dhammaṁ ādikalyāṇaṁ majjhekalyāṇaṁ pariyosānakalyāṇaṁ sātthaṁ sabyañjanaṁ kevalaparipuṇṇaṁ parisuddhaṁ brahmacariyaṁ pakāsetha.	3	
PA_dn_14:3.23.8	Santi sattā apparajakkhajātikā, assavanatā dhammassa parihāyanti, bhavissanti dhammassa aññātāro”ti.	3	
PA_dn_14:3.23.9	Api ca, bhante, mayaṁ tathā karissāma yathā bhikkhū channaṁ channaṁ vassānaṁ accayena bandhumatiṁ rājadhāniṁ upasaṅkamissanti pātimokkhuddesāyā’ti.	3	
PA_dn_14:3.23.10	Idamavoca, bhikkhave, so mahābrahmā.	3	
PA_dn_14:3.23.11	Idaṁ vatvā vipassiṁ bhagavantaṁ arahantaṁ sammāsambuddhaṁ abhivādetvā padakkhiṇaṁ katvā tattheva antaradhāyi.	3	
PA_dn_14:3.24.1	Atha kho, bhikkhave, vipassī bhagavā arahaṁ sammāsambuddho sāyanhasamayaṁ paṭisallānā vuṭṭhito bhikkhū āmantesi:	3	
PA_dn_14:3.24.2	‘idha mayhaṁ, bhikkhave, rahogatassa paṭisallīnassa evaṁ cetaso parivitakko udapādi:	3	
PA_dn_14:3.24.3	“mahā kho etarahi bhikkhusaṅgho bandhumatiyā rājadhāniyā paṭivasati aṭṭhasaṭṭhibhikkhusatasahassaṁ.	3	
PA_dn_14:3.24.4	Yannūnāhaṁ bhikkhū anujāneyyaṁ—	3	
PA_dn_14:3.24.5	caratha, bhikkhave, cārikaṁ bahujanahitāya bahujanasukhāya lokānukampāya atthāya hitāya sukhāya devamanussānaṁ;	3	
PA_dn_14:3.24.6	mā ekena dve agamittha;	3	
PA_dn_14:3.24.7	desetha, bhikkhave, dhammaṁ ādikalyāṇaṁ majjhekalyāṇaṁ pariyosānakalyāṇaṁ sātthaṁ sabyañjanaṁ kevalaparipuṇṇaṁ parisuddhaṁ brahmacariyaṁ pakāsetha.	3	
PA_dn_14:3.24.8	Santi sattā apparajakkhajātikā, assavanatā dhammassa parihāyanti, bhavissanti dhammassa aññātāro.	3	
PA_dn_14:3.24.9	Api ca channaṁ channaṁ vassānaṁ accayena bandhumatī rājadhānī upasaṅkamitabbā pātimokkhuddesāyā”’ti.	3	
PA_dn_14:3.25.1_0	Atha kho, bhikkhave, aññataro mahābrahmā mama cetasā cetoparivitakkamaññāya seyyathāpi	3	
PA_dn_14:3.25.1_1	nāma balavā puriso samiñjitaṁ vā bāhaṁ pasāreyya, pasāritaṁ vā bāhaṁ samiñjeyya;	3	
PA_dn_14:3.25.1_2	evameva—brahmaloke antarahito mama purato pāturahosi.	3	
PA_dn_14:3.25.2	Atha kho so, bhikkhave, mahābrahmā ekaṁsaṁ uttarāsaṅgaṁ karitvā yenāhaṁ tenañjaliṁ paṇāmetvā maṁ etadavoca:	3	
PA_dn_14:3.25.3	‘evametaṁ, bhagavā, evametaṁ, sugata.	3	
PA_dn_14:3.25.4	Mahā kho, bhante, etarahi bhikkhusaṅgho bandhumatiyā rājadhāniyā paṭivasati aṭṭhasaṭṭhibhikkhusatasahassaṁ.	3	
PA_dn_14:3.25.5	Anujānātu, bhante, bhagavā bhikkhū—	3	
PA_dn_14:3.25.6	caratha, bhikkhave, cārikaṁ bahujanahitāya bahujanasukhāya lokānukampāya atthāya hitāya sukhāya devamanussānaṁ;	3	
PA_dn_14:3.25.7	mā ekena dve agamittha;	3	
PA_dn_14:3.25.8	desetha, bhikkhave, dhammaṁ …pe…	3	
PA_dn_14:3.25.9	santi sattā apparajakkhajātikā, assavanatā dhammassa parihāyanti, bhavissanti dhammassa aññātāroti.	3	
PA_dn_14:3.25.10	Api ca, bhante, mayaṁ tathā karissāma, yathā bhikkhū channaṁ channaṁ vassānaṁ accayena bandhumatiṁ rājadhāniṁ upasaṅkamissanti pātimokkhuddesāyā’ti.	3	
PA_dn_14:3.25.11	Idamavoca, bhikkhave, so mahābrahmā.	3	
PA_dn_14:3.25.12	Idaṁ vatvā maṁ abhivādetvā padakkhiṇaṁ katvā tattheva antaradhāyi.	3	
PA_dn_14:3.26.1	‘Anujānāmi, bhikkhave, caratha cārikaṁ bahujanahitāya bahujanasukhāya lokānukampāya atthāya hitāya sukhāya devamanussānaṁ;	3	
PA_dn_14:3.26.2	mā ekena dve agamittha;	3	
PA_dn_14:3.26.3	desetha, bhikkhave, dhammaṁ ādikalyāṇaṁ majjhekalyāṇaṁ pariyosānakalyāṇaṁ sātthaṁ sabyañjanaṁ kevalaparipuṇṇaṁ parisuddhaṁ brahmacariyaṁ pakāsetha.	3	
PA_dn_14:3.26.4	Santi sattā apparajakkhajātikā, assavanatā dhammassa parihāyanti,	3	
PA_dn_14:3.26.5	bhavissanti dhammassa aññātāro.	3	
PA_dn_14:3.26.6	Api ca, bhikkhave, channaṁ channaṁ vassānaṁ accayena bandhumatī rājadhānī upasaṅkamitabbā pātimokkhuddesāyā’ti.	3	
PA_dn_14:3.26.7	Atha kho, bhikkhave, bhikkhū yebhuyyena ekāheneva janapadacārikaṁ pakkamiṁsu.	3	
PA_dn_14:3.27.1	Tena kho pana samayena jambudīpe caturāsīti āvāsasahassāni honti.	3	
PA_dn_14:3.27.2	Ekamhi hi vasse nikkhante devatā saddamanussāvesuṁ:	3	
PA_dn_14:3.27.3	‘nikkhantaṁ kho, mārisā, ekaṁ vassaṁ;	3	
PA_dn_14:3.27.4	pañca dāni vassāni sesāni;	3	
PA_dn_14:3.27.5	pañcannaṁ vassānaṁ accayena bandhumatī rājadhānī upasaṅkamitabbā pātimokkhuddesāyā’ti.	3	
PA_dn_14:3.27.6	Dvīsu vassesu nikkhantesu …	3	
PA_dn_14:3.27.7	tīsu vassesu nikkhantesu …	3	
PA_dn_14:3.27.8	catūsu vassesu nikkhantesu …	3	
PA_dn_14:3.27.9	pañcasu vassesu nikkhantesu devatā saddamanussāvesuṁ:	3	
PA_dn_14:3.27.10	‘nikkhantāni kho, mārisā, pañcavassāni;	3	
PA_dn_14:3.27.11	ekaṁ dāni vassaṁ sesaṁ;	3	
PA_dn_14:3.27.12	ekassa vassassa accayena bandhumatī rājadhānī upasaṅkamitabbā pātimokkhuddesāyā’ti.	3	
PA_dn_14:3.27.13	Chasu vassesu nikkhantesu devatā saddamanussāvesuṁ:	3	
PA_dn_14:3.27.14	‘nikkhantāni kho, mārisā, chabbassāni,	3	
PA_dn_14:3.27.15	samayo dāni bandhumatiṁ rājadhāniṁ upasaṅkamituṁ pātimokkhuddesāyā’ti.	3	
PA_dn_14:3.27.16	Atha kho te, bhikkhave, bhikkhū appekacce sakena iddhānubhāvena appekacce devatānaṁ iddhānubhāvena ekāheneva bandhumatiṁ rājadhāniṁ upasaṅkamiṁsu pātimokkhuddesāyāti.	3	
PA_dn_14:3.28.1	Tatra sudaṁ, bhikkhave, vipassī bhagavā arahaṁ sammāsambuddho bhikkhusaṅghe evaṁ pātimokkhaṁ uddisati:	3	
PA_dn_14:3.28.2	‘Khantī paramaṁ tapo titikkhā,	3	
PA_dn_14:3.28.3	Nibbānaṁ paramaṁ vadanti buddhā;	3	
PA_dn_14:3.28.4	Na hi pabbajito parūpaghātī,	3	
PA_dn_14:3.28.5	Na samaṇo hoti paraṁ viheṭhayanto.	3	
PA_dn_14:3.28.6	Sabbapāpassa akaraṇaṁ,	3	
PA_dn_14:3.28.7	kusalassa upasampadā;	3	
PA_dn_14:3.28.8	Sacittapariyodapanaṁ,	3	
PA_dn_14:3.28.9	etaṁ buddhānasāsanaṁ.	3	
PA_dn_14:3.28.10	Anūpavādo anūpaghāto,	3	
PA_dn_14:3.28.11	Pātimokkhe ca saṁvaro;	3	
PA_dn_14:3.28.12	Mattaññutā ca bhattasmiṁ,	3	
PA_dn_14:3.28.13	Pantañca sayanāsanaṁ;	3	
PA_dn_14:3.28.14	Adhicitte ca āyogo,	3	
PA_dn_14:3.28.15	Etaṁ buddhānasāsanan’ti.	3	
PA_dn_14:3.29.0	17. Devatārocana	3	
PA_dn_14:3.29.1	Ekamidāhaṁ, bhikkhave, samayaṁ ukkaṭṭhāyaṁ viharāmi subhagavane sālarājamūle.	3	
PA_dn_14:3.29.2	Tassa mayhaṁ, bhikkhave, rahogatassa paṭisallīnassa evaṁ cetaso parivitakko udapādi:	3	
PA_dn_14:3.29.3	‘na kho so sattāvāso sulabharūpo, yo mayā anāvutthapubbo iminā dīghena addhunā aññatra suddhāvāsehi devehi.	3	
PA_dn_14:3.29.4	Yannūnāhaṁ yena suddhāvāsā devā tenupasaṅkameyyan’ti.	3	
PA_dn_14:3.29.5_0	Atha khvāhaṁ, bhikkhave, seyyathāpi nāma balavā puriso samiñjitaṁ vā bāhaṁ pasāreyya,	3	
PA_dn_14:3.29.5_1	pasāritaṁ vā bāhaṁ samiñjeyya; evameva—ukkaṭṭhāyaṁ subhagavane sālarājamūle antarahito	3	
PA_dn_14:3.29.5_2	avihesu devesu pāturahosiṁ.	3	
PA_dn_14:3.29.6_0	Tasmiṁ, bhikkhave, devanikāye anekāni devatāsahassāni anekāni devatāsatasahassāni	3	
PA_dn_14:3.29.6_1	yenāhaṁ tenupasaṅkamiṁsu; upasaṅkamitvā maṁ abhivādetvā ekamantaṁ aṭṭhaṁsu. Ekamantaṁ	3	
PA_dn_14:3.29.6_2	ṭhitā kho, bhikkhave, tā devatā maṁ etadavocuṁ:	3	
PA_dn_14:3.29.7	‘ito so, mārisā, ekanavutikappe yaṁ vipassī bhagavā arahaṁ sammāsambuddho loke udapādi.	3	
PA_dn_14:3.29.8	Vipassī, mārisā, bhagavā arahaṁ sammāsambuddho khattiyo jātiyā ahosi, khattiyakule udapādi.	3	
PA_dn_14:3.29.9	Vipassī, mārisā, bhagavā arahaṁ sammāsambuddho koṇḍañño gottena ahosi.	3	
PA_dn_14:3.29.10	Vipassissa, mārisā, bhagavato arahato sammāsambuddhassa asītivassasahassāni āyuppamāṇaṁ ahosi.	3	
PA_dn_14:3.29.11	Vipassī, mārisā, bhagavā arahaṁ sammāsambuddho pāṭaliyā mūle abhisambuddho.	3	
PA_dn_14:3.29.12	Vipassissa, mārisā, bhagavato arahato sammāsambuddhassa khaṇḍatissaṁ nāma sāvakayugaṁ ahosi aggaṁ bhaddayugaṁ.	3	
PA_dn_14:3.29.13_0	Vipassissa, mārisā, bhagavato arahato sammāsambuddhassa tayo sāvakānaṁ sannipātā	3	
PA_dn_14:3.29.13_1	ahesuṁ. Eko sāvakānaṁ sannipāto ahosi aṭṭhasaṭṭhibhikkhusatasahassaṁ. Eko sāvakānaṁ	3	
PA_dn_14:3.29.13_2	sannipāto ahosi bhikkhusatasahassaṁ. Eko sāvakānaṁ sannipāto ahosi asītibhikkhusahassāni.	3	
PA_dn_14:3.29.13_3	Vipassissa, mārisā, bhagavato arahato sammāsambuddhassa ime tayo sāvakānaṁ sannipātā	3	
PA_dn_14:3.29.13_4	ahesuṁ sabbesaṁyeva khīṇāsavānaṁ.	3	
PA_dn_14:3.29.14	Vipassissa, mārisā, bhagavato arahato sammāsambuddhassa asoko nāma bhikkhu upaṭṭhāko ahosi aggupaṭṭhāko.	3	
PA_dn_14:3.29.15	Vipassissa, mārisā, bhagavato arahato sammāsambuddhassa bandhumā nāma rājā pitā ahosi.	3	
PA_dn_14:3.29.16	Bandhumatī nāma devī mātā ahosi janetti.	3	
PA_dn_14:3.29.17	Bandhumassa rañño bandhumatī nāma nagaraṁ rājadhānī ahosi.	3	
PA_dn_14:3.29.18	Vipassissa, mārisā, bhagavato arahato sammāsambuddhassa evaṁ abhinikkhamanaṁ ahosi evaṁ pabbajjā evaṁ padhānaṁ evaṁ abhisambodhi evaṁ dhammacakkappavattanaṁ.	3	
PA_dn_14:3.29.19	Te mayaṁ, mārisā, vipassimhi bhagavati brahmacariyaṁ caritvā kāmesu kāmacchandaṁ virājetvā idhūpapannā’ti …	3	
PA_dn_14:3.29.20	pe…	3	
PA_dn_14:3.30.1_0	Tasmiṁyeva kho, bhikkhave, devanikāye anekāni devatāsahassāni anekāni devatāsatasahassāni	3	
PA_dn_14:3.30.1_1	yenāhaṁ tenupasaṅkamiṁsu; upasaṅkamitvā maṁ abhivādetvā ekamantaṁ aṭṭhaṁsu. Ekamantaṁ	3	
PA_dn_14:3.30.1_2	ṭhitā kho, bhikkhave, tā devatā maṁ etadavocuṁ:	3	
PA_dn_14:3.30.2	‘imasmiṁyeva kho, mārisā, bhaddakappe bhagavā etarahi arahaṁ sammāsambuddho loke uppanno.	3	
PA_dn_14:3.30.3	Bhagavā, mārisā, khattiyo jātiyā khattiyakule uppanno.	3	
PA_dn_14:3.30.4	Bhagavā, mārisā, gotamo gottena.	3	
PA_dn_14:3.30.5	Bhagavato, mārisā, appakaṁ āyuppamāṇaṁ parittaṁ lahukaṁ yo ciraṁ jīvati, so vassasataṁ appaṁ vā bhiyyo.	3	
PA_dn_14:3.30.6	Bhagavā, mārisā, assatthassa mūle abhisambuddho.	3	
PA_dn_14:3.30.7	Bhagavato, mārisā, sāriputtamoggallānaṁ nāma sāvakayugaṁ ahosi aggaṁ bhaddayugaṁ.	3	
PA_dn_14:3.30.8	Bhagavato, mārisā, eko sāvakānaṁ sannipāto ahosi aḍḍhateḷasāni bhikkhusatāni. Bhagavato, mārisā, ayaṁ eko sāvakānaṁ sannipāto ahosi sabbesaṁyeva khīṇāsavānaṁ.	3	
PA_dn_14:3.30.9	Bhagavato, mārisā, ānando nāma bhikkhu upaṭṭhāko ahosi aggupaṭṭhāko.	3	
PA_dn_14:3.30.10	Bhagavato, mārisā, suddhodano nāma rājā pitā ahosi.	3	
PA_dn_14:3.30.11	Māyā nāma devī mātā ahosi janetti.	3	
PA_dn_14:3.30.12	Kapilavatthu nāma nagaraṁ rājadhānī ahosi.	3	
PA_dn_14:3.30.13	Bhagavato, mārisā, evaṁ abhinikkhamanaṁ ahosi evaṁ pabbajjā evaṁ padhānaṁ evaṁ abhisambodhi evaṁ dhammacakkappavattanaṁ.	3	
PA_dn_14:3.30.14	Te mayaṁ, mārisā, bhagavati brahmacariyaṁ caritvā kāmesu kāmacchandaṁ virājetvā idhūpapannā’ti.	3	
PA_dn_14:3.31.1	Atha khvāhaṁ, bhikkhave, avihehi devehi saddhiṁ yena atappā devā tenupasaṅkamiṁ …pe…	3	
PA_dn_14:3.31.2	atha khvāhaṁ, bhikkhave, avihehi ca devehi atappehi ca devehi saddhiṁ yena sudassā devā tenupasaṅkamiṁ.	3	
PA_dn_14:3.31.3_0	Atha khvāhaṁ, bhikkhave, avihehi ca devehi atappehi ca devehi sudassehi ca devehi	3	
PA_dn_14:3.31.3_1	saddhiṁ yena sudassī devā tenupasaṅkamiṁ. Atha khvāhaṁ, bhikkhave, avihehi ca devehi	3	
PA_dn_14:3.31.3_2	atappehi ca devehi sudassehi ca devehi sudassīhi ca devehi saddhiṁ yena akaniṭṭhā	3	
PA_dn_14:3.31.3_3	devā tenupasaṅkamiṁ. Tasmiṁ, bhikkhave, devanikāye anekāni devatāsahassāni anekāni	3	
PA_dn_14:3.31.3_4	devatāsatasahassāni yenāhaṁ tenupasaṅkamiṁsu, upasaṅkamitvā maṁ abhivādetvā ekamantaṁ	3	
PA_dn_14:3.31.3_5	aṭṭhaṁsu. Ekamantaṁ ṭhitā kho, bhikkhave, tā devatā maṁ etadavocuṁ:	3	
PA_dn_14:3.31.4	‘ito so, mārisā, ekanavutikappe yaṁ vipassī bhagavā arahaṁ sammāsambuddho loke udapādi.	3	
PA_dn_14:3.31.5	Vipassī, mārisā, bhagavā arahaṁ sammāsambuddho khattiyo jātiyā ahosi.	3	
PA_dn_14:3.31.6	Khattiyakule udapādi.	3	
PA_dn_14:3.31.7	Vipassī, mārisā, bhagavā arahaṁ sammāsambuddho koṇḍañño gottena ahosi.	3	
PA_dn_14:3.31.8	Vipassissa, mārisā, bhagavato arahato sammāsambuddhassa asītivassasahassāni āyuppamāṇaṁ ahosi.	3	
PA_dn_14:3.31.9	Vipassī, mārisā, bhagavā arahaṁ sammāsambuddho pāṭaliyā mūle abhisambuddho.	3	
PA_dn_14:3.31.10	Vipassissa, mārisā, bhagavato arahato sammāsambuddhassa khaṇḍatissaṁ nāma sāvakayugaṁ ahosi aggaṁ bhaddayugaṁ.	3	
PA_dn_14:3.31.11	Vipassissa, mārisā, bhagavato arahato sammāsambuddhassa tayo sāvakānaṁ sannipātā ahesuṁ.	3	
PA_dn_14:3.31.12	Eko sāvakānaṁ sannipāto ahosi aṭṭhasaṭṭhibhikkhusatasahassaṁ.	3	
PA_dn_14:3.31.13	Eko sāvakānaṁ sannipāto ahosi bhikkhusatasahassaṁ.	3	
PA_dn_14:3.31.14	Eko sāvakānaṁ sannipāto ahosi asītibhikkhusahassāni.	3	
PA_dn_14:3.31.15	Vipassissa, mārisā, bhagavato arahato sammāsambuddhassa ime tayo sāvakānaṁ sannipātā ahesuṁ sabbesaṁyeva khīṇāsavānaṁ.	3	
PA_dn_14:3.31.16	Vipassissa, mārisā, bhagavato arahato sammāsambuddhassa asoko nāma bhikkhu upaṭṭhāko ahosi aggupaṭṭhāko.	3	
PA_dn_14:3.31.17	Vipassissa, mārisā, bhagavato arahato sammāsambuddhassa bandhumā nāma rājā pitā ahosi bandhumatī nāma devī mātā ahosi janetti.	3	
PA_dn_14:3.31.18	Bandhumassa rañño bandhumatī nāma nagaraṁ rājadhānī ahosi.	3	
PA_dn_14:3.31.19	Vipassissa, mārisā, bhagavato arahato sammāsambuddhassa evaṁ abhinikkhamanaṁ ahosi evaṁ pabbajjā evaṁ padhānaṁ evaṁ abhisambodhi, evaṁ dhammacakkappavattanaṁ.	3	
PA_dn_14:3.31.20	Te mayaṁ, mārisā, vipassimhi bhagavati brahmacariyaṁ caritvā kāmesu kāmacchandaṁ virājetvā idhūpapannā’ti.	3	
PA_dn_14:3.31.21_0	Tasmiṁyeva kho, bhikkhave, devanikāye anekāni devatāsahassāni anekāni devatāsatasahassāni	3	
PA_dn_14:3.31.21_1	yenāhaṁ tenupasaṅkamiṁsu; upasaṅkamitvā maṁ abhivādetvā ekamantaṁ aṭṭhaṁsu. Ekamantaṁ	3	
PA_dn_14:3.31.21_2	ṭhitā kho, bhikkhave, tā devatā maṁ etadavocuṁ:	3	
PA_dn_14:3.31.22	‘ito so, mārisā, ekatiṁse kappe yaṁ sikhī bhagavā …pe…	3	
PA_dn_14:3.31.23	te mayaṁ, mārisā, sikhimhi bhagavati tasmiññeva kho, mārisā, ekatiṁse kappe yaṁ vessabhū bhagavā …pe…	3	
PA_dn_14:3.31.24	te mayaṁ, mārisā, vessabhumhi bhagavati …pe…	3	
PA_dn_14:3.31.25	imasmiṁyeva kho, mārisā, bhaddakappe kakusandho koṇāgamano kassapo bhagavā …pe…	3	
PA_dn_14:3.31.26	te mayaṁ, mārisā, kakusandhamhi koṇāgamanamhi kassapamhi bhagavati brahmacariyaṁ caritvā kāmesu kāmacchandaṁ virājetvā idhūpapannā’ti.	3	
PA_dn_14:3.32.1_0	Tasmiṁyeva kho, bhikkhave, devanikāye anekāni devatāsahassāni anekāni devatāsatasahassāni	3	
PA_dn_14:3.32.1_1	yenāhaṁ tenupasaṅkamiṁsu; upasaṅkamitvā maṁ abhivādetvā ekamantaṁ aṭṭhaṁsu. Ekamantaṁ	3	
PA_dn_14:3.32.1_2	ṭhitā kho, bhikkhave, tā devatā maṁ etadavocuṁ:	3	
PA_dn_14:3.32.2	‘imasmiṁyeva kho, mārisā, bhaddakappe bhagavā etarahi arahaṁ sammāsambuddho loke uppanno.	3	
PA_dn_14:3.32.3	Bhagavā, mārisā, khattiyo jātiyā, khattiyakule uppanno.	3	
PA_dn_14:3.32.4	Bhagavā, mārisā, gotamo gottena.	3	
PA_dn_14:3.32.5	Bhagavato, mārisā, appakaṁ āyuppamāṇaṁ parittaṁ lahukaṁ yo ciraṁ jīvati, so vassasataṁ appaṁ vā bhiyyo.	3	
PA_dn_14:3.32.6	Bhagavā, mārisā, assatthassa mūle abhisambuddho.	3	
PA_dn_14:3.32.7	Bhagavato, mārisā, sāriputtamoggallānaṁ nāma sāvakayugaṁ ahosi aggaṁ bhaddayugaṁ.	3	
PA_dn_14:3.32.8	Bhagavato, mārisā, eko sāvakānaṁ sannipāto ahosi aḍḍhateḷasāni bhikkhusatāni.	3	
PA_dn_14:3.32.9	Bhagavato, mārisā, ayaṁ eko sāvakānaṁ sannipāto ahosi sabbesaṁyeva khīṇāsavānaṁ.	3	
PA_dn_14:3.32.10	Bhagavato, mārisā, ānando nāma bhikkhu upaṭṭhāko aggupaṭṭhāko ahosi.	3	
PA_dn_14:3.32.11	Bhagavato, mārisā, suddhodano nāma rājā pitā ahosi.	3	
PA_dn_14:3.32.12	Māyā nāma devī mātā ahosi janetti.	3	
PA_dn_14:3.32.13	Kapilavatthu nāma nagaraṁ rājadhānī ahosi.	3	
PA_dn_14:3.32.14	Bhagavato, mārisā, evaṁ abhinikkhamanaṁ ahosi, evaṁ pabbajjā, evaṁ padhānaṁ, evaṁ abhisambodhi, evaṁ dhammacakkappavattanaṁ.	3	
PA_dn_14:3.32.15	Te mayaṁ, mārisā, bhagavati brahmacariyaṁ caritvā kāmesu kāmacchandaṁ virājetvā idhūpapannā’ti.	3	
PA_dn_14:3.33.1_0	Iti kho, bhikkhave, tathāgatassevesā dhammadhātu suppaṭividdhā, yassā dhammadhātuyā	3	
PA_dn_14:3.33.1_1	suppaṭividdhattā tathāgato atīte buddhe parinibbute chinnapapañce chinnavaṭume pariyādinnavaṭṭe	3	
PA_dn_14:3.33.1_2	sabbadukkhavītivatte jātitopi anussarati, nāmatopi anussarati, gottatopi anussarati,	3	
PA_dn_14:3.33.1_3	āyuppamāṇatopi anussarati, sāvakayugatopi anussarati, sāvakasannipātatopi anussarati	3	
PA_dn_14:3.33.1_4	‘evaṁjaccā te bhagavanto ahesuṁ’ itipi.	3	
PA_dn_14:3.33.2	‘Evaṁnāmā evaṅgottā evaṁsīlā evaṁdhammā evaṁpaññā evaṁvihārī evaṁvimuttā te bhagavanto ahesuṁ’ itipīti.	3	
PA_dn_14:3.33.3_0	Devatāpi tathāgatassa etamatthaṁ ārocesuṁ, yena tathāgato atīte buddhe parinibbute	3	
PA_dn_14:3.33.3_1	chinnapapañce chinnavaṭume pariyādinnavaṭṭe sabbadukkhavītivatte jātitopi anussarati,	3	
PA_dn_14:3.33.3_2	nāmatopi anussarati, gottatopi anussarati, āyuppamāṇatopi anussarati, sāvakayugatopi	3	
PA_dn_14:3.33.3_3	anussarati, sāvakasannipātatopi anussarati ‘evaṁjaccā te bhagavanto ahesuṁ’ itipi.	3	
PA_dn_14:3.33.4	‘Evaṁnāmā evaṅgottā evaṁsīlā evaṁdhammā evaṁpaññā evaṁvihārī evaṁvimuttā te bhagavanto ahesuṁ’ itipī”ti.	3	
PA_dn_14:3.33.5	Idamavoca bhagavā.	3	
PA_dn_14:3.33.6	Attamanā te bhikkhū bhagavato bhāsitaṁ abhinandunti.	3	
PA_dn_14:3.33.7	Mahāpadānasuttaṁ niṭṭhitaṁ paṭhamaṁ.	3	
