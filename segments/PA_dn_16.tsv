segmentnr	original	folio	analyzed
PA_dn_16:0.1	Dīgha Nikāya 16	0	
PA_dn_16:0.2	Mahāparinibbānasutta	0	
PA_dn_16:1.1.1	Evaṁ me sutaṁ—	1	
PA_dn_16:1.1.2	ekaṁ samayaṁ bhagavā rājagahe viharati gijjhakūṭe pabbate.	1	
PA_dn_16:1.1.3	Tena kho pana samayena rājā māgadho ajātasattu vedehiputto vajjī abhiyātukāmo hoti.	1	
PA_dn_16:1.1.4	So evamāha:	1	
PA_dn_16:1.1.5	“ahaṁ hime vajjī evaṁmahiddhike evaṁmahānubhāve ucchecchāmi vajjī, vināsessāmi vajjī, anayabyasanaṁ āpādessāmī”ti.	1	
PA_dn_16:1.2.1	Atha kho rājā māgadho ajātasattu vedehiputto vassakāraṁ brāhmaṇaṁ magadhamahāmattaṁ āmantesi:	1	
PA_dn_16:1.2.2	“ehi tvaṁ, brāhmaṇa, yena bhagavā tenupasaṅkama; upasaṅkamitvā mama vacanena bhagavato pāde sirasā vandāhi, appābādhaṁ appātaṅkaṁ lahuṭṭhānaṁ balaṁ phāsuvihāraṁ puccha:	1	
PA_dn_16:1.2.3	‘rājā, bhante, māgadho ajātasattu vedehiputto bhagavato pāde sirasā vandati, appābādhaṁ appātaṅkaṁ lahuṭṭhānaṁ balaṁ phāsuvihāraṁ pucchatī’ti.	1	
PA_dn_16:1.2.4	Evañca vadehi:	1	
PA_dn_16:1.2.5	‘rājā, bhante, māgadho ajātasattu vedehiputto vajjī abhiyātukāmo.	1	
PA_dn_16:1.2.6	So evamāha:	1	
PA_dn_16:1.2.7	“ahaṁ hime vajjī evaṁmahiddhike evaṁmahānubhāve ucchecchāmi vajjī, vināsessāmi vajjī, anayabyasanaṁ āpādessāmī”’ti.	1	
PA_dn_16:1.2.8	Yathā te bhagavā byākaroti, taṁ sādhukaṁ uggahetvā mama āroceyyāsi.	1	
PA_dn_16:1.2.9	Na hi tathāgatā vitathaṁ bhaṇantī”ti.	1	
PA_dn_16:1.3.0	1. Vassakārabrāhmaṇa	1	
PA_dn_16:1.3.1_0	“Evaṁ, bho”ti kho vassakāro brāhmaṇo magadhamahāmatto rañño māgadhassa ajātasattussa	1	
PA_dn_16:1.3.1_1	vedehiputtassa paṭissutvā bhaddāni bhaddāni yānāni yojetvā bhaddaṁ bhaddaṁ yānaṁ	1	
PA_dn_16:1.3.1_2	abhiruhitvā bhaddehi bhaddehi yānehi rājagahamhā niyyāsi, yena gijjhakūṭo pabbato tena pāyāsi.	1	
PA_dn_16:1.3.2	Yāvatikā yānassa bhūmi, yānena gantvā, yānā paccorohitvā pattikova yena bhagavā tenupasaṅkami; upasaṅkamitvā bhagavatā saddhiṁ sammodi.	1	
PA_dn_16:1.3.3	Sammodanīyaṁ kathaṁ sāraṇīyaṁ vītisāretvā ekamantaṁ nisīdi. Ekamantaṁ nisinno kho vassakāro brāhmaṇo magadhamahāmatto bhagavantaṁ etadavoca:	1	
PA_dn_16:1.3.4	“rājā, bho gotama, māgadho ajātasattu vedehiputto bhoto gotamassa pāde sirasā vandati, appābādhaṁ appātaṅkaṁ lahuṭṭhānaṁ balaṁ phāsuvihāraṁ pucchati.	1	
PA_dn_16:1.3.5	Rājā, bho gotama, māgadho ajātasattu vedehiputto vajjī abhiyātukāmo.	1	
PA_dn_16:1.3.6	So evamāha:	1	
PA_dn_16:1.3.7	‘ahaṁ hime vajjī evaṁmahiddhike evaṁmahānubhāve ucchecchāmi vajjī, vināsessāmi vajjī, anayabyasanaṁ āpādessāmī’”ti.	1	
PA_dn_16:1.4.0	2. Rājaaparihāniyadhamma	1	
PA_dn_16:1.4.1	Tena kho pana samayena āyasmā ānando bhagavato piṭṭhito ṭhito hoti bhagavantaṁ bījayamāno.	1	
PA_dn_16:1.4.2	Atha kho bhagavā āyasmantaṁ ānandaṁ āmantesi:	1	
PA_dn_16:1.4.3	“kinti te, ānanda, sutaṁ, ‘vajjī abhiṇhaṁ sannipātā sannipātabahulā’”ti?	1	
PA_dn_16:1.4.4	“Sutaṁ metaṁ, bhante: ‘vajjī abhiṇhaṁ sannipātā sannipātabahulā’”ti.	1	
PA_dn_16:1.4.5	“Yāvakīvañca, ānanda, vajjī abhiṇhaṁ sannipātā sannipātabahulā bhavissanti, vuddhiyeva, ānanda, vajjīnaṁ pāṭikaṅkhā, no parihāni.	1	
PA_dn_16:1.4.6	Kinti te, ānanda, sutaṁ, ‘vajjī samaggā sannipatanti, samaggā vuṭṭhahanti, samaggā vajjikaraṇīyāni karontī’”ti?	1	
PA_dn_16:1.4.7	“Sutaṁ metaṁ, bhante: ‘vajjī samaggā sannipatanti, samaggā vuṭṭhahanti, samaggā vajjikaraṇīyāni karontī’”ti.	1	
PA_dn_16:1.4.8	“Yāvakīvañca, ānanda, vajjī samaggā sannipatissanti, samaggā vuṭṭhahissanti, samaggā vajjikaraṇīyāni karissanti, vuddhiyeva, ānanda, vajjīnaṁ pāṭikaṅkhā, no parihāni.	1	
PA_dn_16:1.4.9	Kinti te, ānanda, sutaṁ, ‘vajjī apaññattaṁ na paññapenti, paññattaṁ na samucchindanti, yathāpaññatte porāṇe vajjidhamme samādāya vattantī’”ti?	1	
PA_dn_16:1.4.10	“Sutaṁ metaṁ, bhante: ‘vajjī apaññattaṁ na paññapenti, paññattaṁ na samucchindanti, yathāpaññatte porāṇe vajjidhamme samādāya vattantī’”ti.	1	
PA_dn_16:1.4.11_0	“Yāvakīvañca, ānanda, vajjī apaññattaṁ na paññapessanti, paññattaṁ na samucchindissanti,	1	
PA_dn_16:1.4.11_1	yathāpaññatte porāṇe vajjidhamme samādāya vattissanti, vuddhiyeva, ānanda, vajjīnaṁ	1	
PA_dn_16:1.4.11_2	pāṭikaṅkhā, no parihāni.	1	
PA_dn_16:1.4.12	Kinti te, ānanda, sutaṁ, ‘vajjī ye te vajjīnaṁ vajjimahallakā, te sakkaronti garuṁ karonti mānenti pūjenti, tesañca sotabbaṁ maññantī’”ti?	1	
PA_dn_16:1.4.13	“Sutaṁ metaṁ, bhante: ‘vajjī ye te vajjīnaṁ vajjimahallakā, te sakkaronti garuṁ karonti mānenti pūjenti, tesañca sotabbaṁ maññantī’”ti.	1	
PA_dn_16:1.4.14_0	“Yāvakīvañca, ānanda, vajjī ye te vajjīnaṁ vajjimahallakā, te sakkarissanti garuṁ	1	
PA_dn_16:1.4.14_1	karissanti mānessanti pūjessanti, tesañca sotabbaṁ maññissanti, vuddhiyeva, ānanda,	1	
PA_dn_16:1.4.14_2	vajjīnaṁ pāṭikaṅkhā, no parihāni.	1	
PA_dn_16:1.4.15	Kinti te, ānanda, sutaṁ, ‘vajjī yā tā kulitthiyo kulakumāriyo, tā na okkassa pasayha vāsentī’”ti?	1	
PA_dn_16:1.4.16	“Sutaṁ metaṁ, bhante: ‘vajjī yā tā kulitthiyo kulakumāriyo tā na okkassa pasayha vāsentī’”ti.	1	
PA_dn_16:1.4.17	“Yāvakīvañca, ānanda, vajjī yā tā kulitthiyo kulakumāriyo, tā na okkassa pasayha vāsessanti, vuddhiyeva, ānanda, vajjīnaṁ pāṭikaṅkhā, no parihāni.	1	
PA_dn_16:1.4.18_0	Kinti te, ānanda, sutaṁ, ‘vajjī yāni tāni vajjīnaṁ vajjicetiyāni abbhantarāni ceva	1	
PA_dn_16:1.4.18_1	bāhirāni ca, tāni sakkaronti garuṁ karonti mānenti pūjenti, tesañca dinnapubbaṁ katapubbaṁ	1	
PA_dn_16:1.4.18_2	dhammikaṁ baliṁ no parihāpentī’”ti?	1	
PA_dn_16:1.4.19_0	“Sutaṁ metaṁ, bhante: ‘vajjī yāni tāni vajjīnaṁ vajjicetiyāni abbhantarāni ceva bāhirāni	1	
PA_dn_16:1.4.19_1	ca, tāni sakkaronti garuṁ karonti mānenti pūjenti tesañca dinnapubbaṁ katapubbaṁ	1	
PA_dn_16:1.4.19_2	dhammikaṁ baliṁ no parihāpentī’”ti.	1	
PA_dn_16:1.4.20_0	“Yāvakīvañca, ānanda, vajjī yāni tāni vajjīnaṁ vajjicetiyāni abbhantarāni ceva bāhirāni	1	
PA_dn_16:1.4.20_1	ca, tāni sakkarissanti garuṁ karissanti mānessanti pūjessanti, tesañca dinnapubbaṁ	1	
PA_dn_16:1.4.20_2	katapubbaṁ dhammikaṁ baliṁ no parihāpessanti, vuddhiyeva, ānanda, vajjīnaṁ pāṭikaṅkhā, no parihāni.	1	
PA_dn_16:1.4.21	Kinti te, ānanda, sutaṁ, ‘vajjīnaṁ arahantesu dhammikā rakkhāvaraṇagutti susaṁvihitā, kinti anāgatā ca arahanto vijitaṁ āgaccheyyuṁ, āgatā ca arahanto vijite phāsu vihareyyun’”ti?	1	
PA_dn_16:1.4.22	“Sutaṁ metaṁ, bhante ‘vajjīnaṁ arahantesu dhammikā rakkhāvaraṇagutti susaṁvihitā kinti anāgatā ca arahanto vijitaṁ āgaccheyyuṁ, āgatā ca arahanto vijite phāsu vihareyyun’”ti.	1	
PA_dn_16:1.4.23_0	“Yāvakīvañca, ānanda, vajjīnaṁ arahantesu dhammikā rakkhāvaraṇagutti susaṁvihitā	1	
PA_dn_16:1.4.23_1	bhavissati, kinti anāgatā ca arahanto vijitaṁ āgaccheyyuṁ, āgatā ca arahanto vijite	1	
PA_dn_16:1.4.23_2	phāsu vihareyyunti. Vuddhiyeva, ānanda, vajjīnaṁ pāṭikaṅkhā, no parihānī”ti.	1	
PA_dn_16:1.5.1	Atha kho bhagavā vassakāraṁ brāhmaṇaṁ magadhamahāmattaṁ āmantesi:	1	
PA_dn_16:1.5.2	“ekamidāhaṁ, brāhmaṇa, samayaṁ vesāliyaṁ viharāmi sārandade cetiye.	1	
PA_dn_16:1.5.3	Tatrāhaṁ vajjīnaṁ ime satta aparihāniye dhamme desesiṁ.	1	
PA_dn_16:1.5.4_0	Yāvakīvañca, brāhmaṇa, ime satta aparihāniyā dhammā vajjīsu ṭhassanti, imesu ca sattasu	1	
PA_dn_16:1.5.4_1	aparihāniyesu dhammesu vajjī sandississanti, vuddhiyeva, brāhmaṇa, vajjīnaṁ pāṭikaṅkhā, no parihānī”ti.	1	
PA_dn_16:1.5.5	Evaṁ vutte, vassakāro brāhmaṇo magadhamahāmatto bhagavantaṁ etadavoca:	1	
PA_dn_16:1.5.6	“ekamekenapi, bho gotama, aparihāniyena dhammena samannāgatānaṁ vajjīnaṁ vuddhiyeva pāṭikaṅkhā, no parihāni.	1	
PA_dn_16:1.5.7	Ko pana vādo sattahi aparihāniyehi dhammehi.	1	
PA_dn_16:1.5.8	Akaraṇīyāva, bho gotama, vajjī raññā māgadhena ajātasattunā vedehiputtena yadidaṁ yuddhassa, aññatra upalāpanāya aññatra mithubhedā.	1	
PA_dn_16:1.5.9	Handa ca dāni mayaṁ, bho gotama, gacchāma, bahukiccā mayaṁ bahukaraṇīyā”ti.	1	
PA_dn_16:1.5.10	“Yassadāni tvaṁ, brāhmaṇa, kālaṁ maññasī”ti.	1	
PA_dn_16:1.5.11	Atha kho vassakāro brāhmaṇo magadhamahāmatto bhagavato bhāsitaṁ abhinanditvā anumoditvā uṭṭhāyāsanā pakkāmi.	1	
PA_dn_16:1.6.0	3. Bhikkhuaparihāniyadhamma	1	
PA_dn_16:1.6.1	Atha kho bhagavā acirapakkante vassakāre brāhmaṇe magadhamahāmatte āyasmantaṁ ānandaṁ āmantesi:	1	
PA_dn_16:1.6.2	“gaccha tvaṁ, ānanda, yāvatikā bhikkhū rājagahaṁ upanissāya viharanti, te sabbe upaṭṭhānasālāyaṁ sannipātehī”ti.	1	
PA_dn_16:1.6.3_0	“Evaṁ, bhante”ti kho āyasmā ānando bhagavato paṭissutvā yāvatikā bhikkhū rājagahaṁ	1	
PA_dn_16:1.6.3_1	upanissāya viharanti, te sabbe upaṭṭhānasālāyaṁ sannipātetvā yena bhagavā tenupasaṅkami;	1	
PA_dn_16:1.6.3_2	upasaṅkamitvā bhagavantaṁ abhivādetvā ekamantaṁ aṭṭhāsi. Ekamantaṁ ṭhito kho āyasmā	1	
PA_dn_16:1.6.3_3	ānando bhagavantaṁ etadavoca:	1	
PA_dn_16:1.6.4	“sannipatito, bhante, bhikkhusaṅgho, yassadāni, bhante, bhagavā kālaṁ maññatī”ti.	1	
PA_dn_16:1.6.5	Atha kho bhagavā uṭṭhāyāsanā yena upaṭṭhānasālā tenupasaṅkami; upasaṅkamitvā paññatte āsane nisīdi.	1	
PA_dn_16:1.6.6	Nisajja kho bhagavā bhikkhū āmantesi:	1	
PA_dn_16:1.6.7	“satta vo, bhikkhave, aparihāniye dhamme desessāmi,	1	
PA_dn_16:1.6.8	taṁ suṇātha, sādhukaṁ manasikarotha, bhāsissāmī”ti.	1	
PA_dn_16:1.6.9	“Evaṁ, bhante”ti kho te bhikkhū bhagavato paccassosuṁ.	1	
PA_dn_16:1.6.10	Bhagavā etadavoca:	1	
PA_dn_16:1.6.11	“Yāvakīvañca, bhikkhave, bhikkhū abhiṇhaṁ sannipātā sannipātabahulā bhavissanti, vuddhiyeva, bhikkhave, bhikkhūnaṁ pāṭikaṅkhā, no parihāni.	1	
PA_dn_16:1.6.12	Yāvakīvañca, bhikkhave, bhikkhū samaggā sannipatissanti, samaggā vuṭṭhahissanti, samaggā saṅghakaraṇīyāni karissanti, vuddhiyeva, bhikkhave, bhikkhūnaṁ pāṭikaṅkhā, no parihāni.	1	
PA_dn_16:1.6.13_0	Yāvakīvañca, bhikkhave, bhikkhū apaññattaṁ na paññapessanti, paññattaṁ na samucchindissanti,	1	
PA_dn_16:1.6.13_1	yathāpaññattesu sikkhāpadesu samādāya vattissanti, vuddhiyeva, bhikkhave, bhikkhūnaṁ	1	
PA_dn_16:1.6.13_2	pāṭikaṅkhā, no parihāni.	1	
PA_dn_16:1.6.14_0	Yāvakīvañca, bhikkhave, bhikkhū ye te bhikkhū therā rattaññū cirapabbajitā saṅghapitaro	1	
PA_dn_16:1.6.14_1	saṅghapariṇāyakā, te sakkarissanti garuṁ karissanti mānessanti pūjessanti, tesañca	1	
PA_dn_16:1.6.14_2	sotabbaṁ maññissanti, vuddhiyeva, bhikkhave, bhikkhūnaṁ pāṭikaṅkhā, no parihāni.	1	
PA_dn_16:1.6.15	Yāvakīvañca, bhikkhave, bhikkhū uppannāya taṇhāya ponobbhavikāya na vasaṁ gacchissanti, vuddhiyeva, bhikkhave, bhikkhūnaṁ pāṭikaṅkhā, no parihāni.	1	
PA_dn_16:1.6.16	Yāvakīvañca, bhikkhave, bhikkhū āraññakesu senāsanesu sāpekkhā bhavissanti, vuddhiyeva, bhikkhave, bhikkhūnaṁ pāṭikaṅkhā, no parihāni.	1	
PA_dn_16:1.6.17_0	Yāvakīvañca, bhikkhave, bhikkhū paccattaññeva satiṁ upaṭṭhapessanti: ‘kinti anāgatā	1	
PA_dn_16:1.6.17_1	ca pesalā sabrahmacārī āgaccheyyuṁ, āgatā ca pesalā sabrahmacārī phāsu vihareyyun’ti.	1	
PA_dn_16:1.6.17_2	Vuddhiyeva, bhikkhave, bhikkhūnaṁ pāṭikaṅkhā, no parihāni.	1	
PA_dn_16:1.6.18_0	Yāvakīvañca, bhikkhave, ime satta aparihāniyā dhammā bhikkhūsu ṭhassanti, imesu ca	1	
PA_dn_16:1.6.18_1	sattasu aparihāniyesu dhammesu bhikkhū sandississanti, vuddhiyeva, bhikkhave, bhikkhūnaṁ	1	
PA_dn_16:1.6.18_2	pāṭikaṅkhā, no parihāni.	1	
PA_dn_16:1.7.1	Aparepi vo, bhikkhave, satta aparihāniye dhamme desessāmi, taṁ suṇātha, sādhukaṁ manasikarotha, bhāsissāmī”ti.	1	
PA_dn_16:1.7.2	“Evaṁ, bhante”ti kho te bhikkhū bhagavato paccassosuṁ.	1	
PA_dn_16:1.7.3	Bhagavā etadavoca:	1	
PA_dn_16:1.7.4	“Yāvakīvañca, bhikkhave, bhikkhū na kammārāmā bhavissanti na kammaratā na kammārāmatamanuyuttā, vuddhiyeva, bhikkhave, bhikkhūnaṁ pāṭikaṅkhā, no parihāni.	1	
PA_dn_16:1.7.5	Yāvakīvañca, bhikkhave, bhikkhū na bhassārāmā bhavissanti na bhassaratā na bhassārāmatamanuyuttā, vuddhiyeva, bhikkhave, bhikkhūnaṁ pāṭikaṅkhā, no parihāni.	1	
PA_dn_16:1.7.6	Yāvakīvañca, bhikkhave, bhikkhū na niddārāmā bhavissanti na niddāratā na niddārāmatamanuyuttā, vuddhiyeva, bhikkhave, bhikkhūnaṁ pāṭikaṅkhā, no parihāni.	1	
PA_dn_16:1.7.7	Yāvakīvañca, bhikkhave, bhikkhū na saṅgaṇikārāmā bhavissanti na saṅgaṇikaratā na saṅgaṇikārāmatamanuyuttā, vuddhiyeva, bhikkhave, bhikkhūnaṁ pāṭikaṅkhā, no parihāni.	1	
PA_dn_16:1.7.8	Yāvakīvañca, bhikkhave, bhikkhū na pāpicchā bhavissanti na pāpikānaṁ icchānaṁ vasaṁ gatā, vuddhiyeva, bhikkhave, bhikkhūnaṁ pāṭikaṅkhā, no parihāni.	1	
PA_dn_16:1.7.9	Yāvakīvañca, bhikkhave, bhikkhū na pāpamittā bhavissanti na pāpasahāyā na pāpasampavaṅkā, vuddhiyeva, bhikkhave, bhikkhūnaṁ pāṭikaṅkhā, no parihāni.	1	
PA_dn_16:1.7.10	Yāvakīvañca, bhikkhave, bhikkhū na oramattakena visesādhigamena antarāvosānaṁ āpajjissanti, vuddhiyeva, bhikkhave, bhikkhūnaṁ pāṭikaṅkhā, no parihāni.	1	
PA_dn_16:1.8.1_0	Yāvakīvañca, bhikkhave, ime satta aparihāniyā dhammā bhikkhūsu ṭhassanti, imesu ca	1	
PA_dn_16:1.8.1_1	sattasu aparihāniyesu dhammesu bhikkhū sandississanti, vuddhiyeva, bhikkhave, bhikkhūnaṁ	1	
PA_dn_16:1.8.1_2	pāṭikaṅkhā, no parihāni.	1	
PA_dn_16:1.8.2	Aparepi vo, bhikkhave, satta aparihāniye dhamme desessāmi …pe….	1	
PA_dn_16:1.8.3	Yāvakīvañca, bhikkhave, bhikkhū saddhā bhavissanti …pe…	1	
PA_dn_16:1.8.4	hirimanā bhavissanti …	1	
PA_dn_16:1.8.5	ottappī bhavissanti …	1	
PA_dn_16:1.8.6	bahussutā bhavissanti …	1	
PA_dn_16:1.8.7	āraddhavīriyā bhavissanti …	1	
PA_dn_16:1.8.8	upaṭṭhitassatī bhavissanti …	1	
PA_dn_16:1.8.9	paññavanto bhavissanti, vuddhiyeva, bhikkhave, bhikkhūnaṁ pāṭikaṅkhā, no parihāni.	1	
PA_dn_16:1.8.10_0	Yāvakīvañca, bhikkhave, ime satta aparihāniyā dhammā bhikkhūsu ṭhassanti, imesu ca	1	
PA_dn_16:1.8.10_1	sattasu aparihāniyesu dhammesu bhikkhū sandississanti, vuddhiyeva, bhikkhave, bhikkhūnaṁ	1	
PA_dn_16:1.8.10_2	pāṭikaṅkhā, no parihāni.	1	
PA_dn_16:1.8.11	Aparepi vo, bhikkhave, satta aparihāniye dhamme desessāmi, taṁ suṇātha, sādhukaṁ manasikarotha, bhāsissāmī”ti.	1	
PA_dn_16:1.8.12	“Evaṁ, bhante”ti kho te bhikkhū bhagavato paccassosuṁ.	1	
PA_dn_16:1.8.13	Bhagavā etadavoca:	1	
PA_dn_16:1.9.1	“Yāvakīvañca, bhikkhave, bhikkhu satisambojjhaṅgaṁ bhāvessanti …pe…	1	
PA_dn_16:1.9.2	dhammavicayasambojjhaṅgaṁ bhāvessanti …	1	
PA_dn_16:1.9.3	vīriyasambojjhaṅgaṁ bhāvessanti …	1	
PA_dn_16:1.9.4	pītisambojjhaṅgaṁ bhāvessanti …	1	
PA_dn_16:1.9.5	passaddhisambojjhaṅgaṁ bhāvessanti …	1	
PA_dn_16:1.9.6	samādhisambojjhaṅgaṁ bhāvessanti …	1	
PA_dn_16:1.9.7	upekkhāsambojjhaṅgaṁ bhāvessanti, vuddhiyeva, bhikkhave, bhikkhūnaṁ pāṭikaṅkhā, no parihāni.	1	
PA_dn_16:1.10.1_0	Yāvakīvañca, bhikkhave, ime satta aparihāniyā dhammā bhikkhūsu ṭhassanti, imesu ca	1	
PA_dn_16:1.10.1_1	sattasu aparihāniyesu dhammesu bhikkhū sandississanti, vuddhiyeva, bhikkhave, bhikkhūnaṁ	1	
PA_dn_16:1.10.1_2	pāṭikaṅkhā no parihāni.	1	
PA_dn_16:1.10.2	Aparepi vo, bhikkhave, satta aparihāniye dhamme desessāmi, taṁ suṇātha, sādhukaṁ manasikarotha, bhāsissāmī”ti.	1	
PA_dn_16:1.10.3	“Evaṁ, bhante”ti kho te bhikkhū bhagavato paccassosuṁ.	1	
PA_dn_16:1.10.4	Bhagavā etadavoca:	1	
PA_dn_16:1.10.5	“Yāvakīvañca, bhikkhave, bhikkhū aniccasaññaṁ bhāvessanti …pe…	1	
PA_dn_16:1.10.6	anattasaññaṁ bhāvessanti …	1	
PA_dn_16:1.10.7	asubhasaññaṁ bhāvessanti …	1	
PA_dn_16:1.10.8	ādīnavasaññaṁ bhāvessanti …	1	
PA_dn_16:1.10.9	pahānasaññaṁ bhāvessanti …	1	
PA_dn_16:1.10.10	virāgasaññaṁ bhāvessanti …	1	
PA_dn_16:1.10.11	nirodhasaññaṁ bhāvessanti, vuddhiyeva, bhikkhave, bhikkhūnaṁ pāṭikaṅkhā, no parihāni.	1	
PA_dn_16:1.10.12_0	Yāvakīvañca, bhikkhave, ime satta aparihāniyā dhammā bhikkhūsu ṭhassanti, imesu ca	1	
PA_dn_16:1.10.12_1	sattasu aparihāniyesu dhammesu bhikkhū sandississanti, vuddhiyeva, bhikkhave, bhikkhūnaṁ	1	
PA_dn_16:1.10.12_2	pāṭikaṅkhā, no parihāni.	1	
PA_dn_16:1.11.1	Cha vo, bhikkhave, aparihāniye dhamme desessāmi, taṁ suṇātha, sādhukaṁ manasikarotha, bhāsissāmī”ti.	1	
PA_dn_16:1.11.2	“Evaṁ, bhante”ti kho te bhikkhū bhagavato paccassosuṁ.	1	
PA_dn_16:1.11.3	Bhagavā etadavoca:	1	
PA_dn_16:1.11.4	“Yāvakīvañca, bhikkhave, bhikkhū mettaṁ kāyakammaṁ paccupaṭṭhāpessanti sabrahmacārīsu āvi ceva raho ca, vuddhiyeva, bhikkhave, bhikkhūnaṁ pāṭikaṅkhā, no parihāni.	1	
PA_dn_16:1.11.5	Yāvakīvañca, bhikkhave, bhikkhū mettaṁ vacīkammaṁ paccupaṭṭhāpessanti …pe…	1	
PA_dn_16:1.11.6	mettaṁ manokammaṁ paccupaṭṭhāpessanti sabrahmacārīsu āvi ceva raho ca, vuddhiyeva, bhikkhave, bhikkhūnaṁ pāṭikaṅkhā, no parihāni.	1	
PA_dn_16:1.11.7_0	Yāvakīvañca, bhikkhave, bhikkhū, ye te lābhā dhammikā dhammaladdhā antamaso pattapariyāpannamattampi	1	
PA_dn_16:1.11.7_1	tathārūpehi lābhehi appaṭivibhattabhogī bhavissanti sīlavantehi sabrahmacārīhi sādhāraṇabhogī,	1	
PA_dn_16:1.11.7_2	vuddhiyeva, bhikkhave, bhikkhūnaṁ pāṭikaṅkhā, no parihāni.	1	
PA_dn_16:1.11.8_0	Yāvakīvañca, bhikkhave, bhikkhū yāni tāni sīlāni akhaṇḍāni acchiddāni asabalāni akammāsāni	1	
PA_dn_16:1.11.8_1	bhujissāni viññūpasatthāni aparāmaṭṭhāni samādhisaṁvattanikāni tathārūpesu sīlesu	1	
PA_dn_16:1.11.8_2	sīlasāmaññagatā viharissanti sabrahmacārīhi āvi ceva raho ca, vuddhiyeva, bhikkhave,	1	
PA_dn_16:1.11.8_3	bhikkhūnaṁ pāṭikaṅkhā, no parihāni.	1	
PA_dn_16:1.11.9_0	Yāvakīvañca, bhikkhave, bhikkhū yāyaṁ diṭṭhi ariyā niyyānikā, niyyāti takkarassa	1	
PA_dn_16:1.11.9_1	sammā dukkhakkhayāya, tathārūpāya diṭṭhiyā diṭṭhisāmaññagatā viharissanti sabrahmacārīhi	1	
PA_dn_16:1.11.9_2	āvi ceva raho ca, vuddhiyeva, bhikkhave, bhikkhūnaṁ pāṭikaṅkhā, no parihāni.	1	
PA_dn_16:1.11.10_0	Yāvakīvañca, bhikkhave, ime cha aparihāniyā dhammā bhikkhūsu ṭhassanti, imesu ca	1	
PA_dn_16:1.11.10_1	chasu aparihāniyesu dhammesu bhikkhū sandississanti, vuddhiyeva, bhikkhave, bhikkhūnaṁ	1	
PA_dn_16:1.11.10_2	pāṭikaṅkhā, no parihānī”ti.	1	
PA_dn_16:1.12.1	Tatra sudaṁ bhagavā rājagahe viharanto gijjhakūṭe pabbate etadeva bahulaṁ bhikkhūnaṁ dhammiṁ kathaṁ karoti:	1	
PA_dn_16:1.12.2	“iti sīlaṁ, iti samādhi, iti paññā.	1	
PA_dn_16:1.12.3	Sīlaparibhāvito samādhi mahapphalo hoti mahānisaṁso.	1	
PA_dn_16:1.12.4	Samādhiparibhāvitā paññā mahapphalā hoti mahānisaṁsā.	1	
PA_dn_16:1.12.5	Paññāparibhāvitaṁ cittaṁ sammadeva āsavehi vimuccati, seyyathidaṁ—	1	
PA_dn_16:1.12.6	kāmāsavā, bhavāsavā, avijjāsavā”ti.	1	
PA_dn_16:1.13.1	Atha kho bhagavā rājagahe yathābhirantaṁ viharitvā āyasmantaṁ ānandaṁ āmantesi:	1	
PA_dn_16:1.13.2	“āyāmānanda, yena ambalaṭṭhikā tenupasaṅkamissāmā”ti.	1	
PA_dn_16:1.13.3	“Evaṁ, bhante”ti kho āyasmā ānando bhagavato paccassosi.	1	
PA_dn_16:1.13.4	Atha kho bhagavā mahatā bhikkhusaṅghena saddhiṁ yena ambalaṭṭhikā tadavasari.	1	
PA_dn_16:1.14.1	Tatra sudaṁ bhagavā ambalaṭṭhikāyaṁ viharati rājāgārake.	1	
PA_dn_16:1.14.2	Tatrāpi sudaṁ bhagavā ambalaṭṭhikāyaṁ viharanto rājāgārake etadeva bahulaṁ bhikkhūnaṁ dhammiṁ kathaṁ karoti:	1	
PA_dn_16:1.14.3	“iti sīlaṁ iti samādhi iti paññā.	1	
PA_dn_16:1.14.4	Sīlaparibhāvito samādhi mahapphalo hoti mahānisaṁso.	1	
PA_dn_16:1.14.5	Samādhiparibhāvitā paññā mahapphalā hoti mahānisaṁsā.	1	
PA_dn_16:1.14.6	Paññāparibhāvitaṁ cittaṁ sammadeva āsavehi vimuccati, seyyathidaṁ—	1	
PA_dn_16:1.14.7	kāmāsavā, bhavāsavā, avijjāsavā”ti.	1	
PA_dn_16:1.15.1	Atha kho bhagavā ambalaṭṭhikāyaṁ yathābhirantaṁ viharitvā āyasmantaṁ ānandaṁ āmantesi:	1	
PA_dn_16:1.15.2	“āyāmānanda, yena nāḷandā tenupasaṅkamissāmā”ti.	1	
PA_dn_16:1.15.3	“Evaṁ, bhante”ti kho āyasmā ānando bhagavato paccassosi.	1	
PA_dn_16:1.15.4	Atha kho bhagavā mahatā bhikkhusaṅghena saddhiṁ yena nāḷandā tadavasari,	1	
PA_dn_16:1.15.5	tatra sudaṁ bhagavā nāḷandāyaṁ viharati pāvārikambavane.	1	
PA_dn_16:1.16.0	4. Sāriputtasīhanāda	1	
PA_dn_16:1.16.1	Atha kho āyasmā sāriputto yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. Ekamantaṁ nisinno kho āyasmā sāriputto bhagavantaṁ etadavoca:	1	
PA_dn_16:1.16.2	“evaṁ pasanno ahaṁ, bhante, bhagavati;	1	
PA_dn_16:1.16.3	na cāhu na ca bhavissati na cetarahi vijjati añño samaṇo vā brāhmaṇo vā bhagavatā bhiyyobhiññataro yadidaṁ sambodhiyan”ti.	1	
PA_dn_16:1.16.4	“Uḷārā kho te ayaṁ, sāriputta, āsabhī vācā bhāsitā, ekaṁso gahito, sīhanādo nadito:	1	
PA_dn_16:1.16.5	‘evaṁpasanno ahaṁ, bhante, bhagavati;	1	
PA_dn_16:1.16.6	na cāhu na ca bhavissati na cetarahi vijjati añño samaṇo vā brāhmaṇo vā bhagavatā bhiyyobhiññataro yadidaṁ sambodhiyan’ti.	1	
PA_dn_16:1.16.7	Kiṁ te, sāriputta, ye te ahesuṁ atītamaddhānaṁ arahanto sammāsambuddhā, sabbe te bhagavanto cetasā ceto paricca viditā:	1	
PA_dn_16:1.16.8	‘evaṁsīlā te bhagavanto ahesuṁ itipi, evaṁdhammā evaṁpaññā evaṁvihārī evaṁvimuttā te bhagavanto ahesuṁ itipī’”ti?	1	
PA_dn_16:1.16.9	“No hetaṁ, bhante”.	1	
PA_dn_16:1.16.10	“Kiṁ pana te, sāriputta, ye te bhavissanti anāgatamaddhānaṁ arahanto sammāsambuddhā, sabbe te bhagavanto cetasā ceto paricca viditā:	1	
PA_dn_16:1.16.11	‘evaṁsīlā te bhagavanto bhavissanti itipi, evaṁdhammā evaṁpaññā evaṁvihārī evaṁvimuttā te bhagavanto bhavissanti itipī’”ti?	1	
PA_dn_16:1.16.12	“No hetaṁ, bhante”.	1	
PA_dn_16:1.16.13	“Kiṁ pana te, sāriputta, ahaṁ etarahi arahaṁ sammāsambuddho cetasā ceto paricca vidito:	1	
PA_dn_16:1.16.14	‘evaṁsīlo bhagavā itipi, evaṁdhammo evaṁpañño evaṁvihārī evaṁvimutto bhagavā itipī’”ti?	1	
PA_dn_16:1.16.15	“No hetaṁ, bhante”.	1	
PA_dn_16:1.16.16	“Ettha ca hi te, sāriputta, atītānāgatapaccuppannesu arahantesu sammāsambuddhesu cetopariyañāṇaṁ natthi.	1	
PA_dn_16:1.16.17	Atha kiñcarahi te ayaṁ, sāriputta, uḷārā āsabhī vācā bhāsitā, ekaṁso gahito, sīhanādo nadito:	1	
PA_dn_16:1.16.18	‘evaṁpasanno ahaṁ, bhante, bhagavati; na cāhu na ca bhavissati na cetarahi vijjati añño samaṇo vā brāhmaṇo vā bhagavatā bhiyyobhiññataro yadidaṁ sambodhiyan’”ti?	1	
PA_dn_16:1.17.1	“Na kho me, bhante, atītānāgatapaccuppannesu arahantesu sammāsambuddhesu cetopariyañāṇaṁ atthi,	1	
PA_dn_16:1.17.2	api ca me dhammanvayo vidito.	1	
PA_dn_16:1.17.3	Seyyathāpi, bhante, rañño paccantimaṁ nagaraṁ daḷhuddhāpaṁ daḷhapākāratoraṇaṁ ekadvāraṁ,	1	
PA_dn_16:1.17.4	tatrassa dovāriko paṇḍito viyatto medhāvī aññātānaṁ nivāretā ñātānaṁ pavesetā.	1	
PA_dn_16:1.17.5	So tassa nagarassa samantā anupariyāyapathaṁ anukkamamāno na passeyya pākārasandhiṁ vā pākāravivaraṁ vā, antamaso biḷāranikkhamanamattampi.	1	
PA_dn_16:1.17.6	Tassa evamassa:	1	
PA_dn_16:1.17.7	‘ye kho keci oḷārikā pāṇā imaṁ nagaraṁ pavisanti vā nikkhamanti vā, sabbe te imināva dvārena pavisanti vā nikkhamanti vā’ti.	1	
PA_dn_16:1.17.8	Evameva kho me, bhante, dhammanvayo vidito:	1	
PA_dn_16:1.17.9_0	‘ye te, bhante, ahesuṁ atītamaddhānaṁ arahanto sammāsambuddhā, sabbe te bhagavanto	1	
PA_dn_16:1.17.9_1	pañca nīvaraṇe pahāya cetaso upakkilese paññāya dubbalīkaraṇe catūsu satipaṭṭhānesu	1	
PA_dn_16:1.17.9_2	supatiṭṭhitacittā sattabojjhaṅge yathābhūtaṁ bhāvetvā anuttaraṁ sammāsambodhiṁ abhisambujjhiṁsu.	1	
PA_dn_16:1.17.10_0	Yepi te, bhante, bhavissanti anāgatamaddhānaṁ arahanto sammāsambuddhā, sabbe te bhagavanto	1	
PA_dn_16:1.17.10_1	pañca nīvaraṇe pahāya cetaso upakkilese paññāya dubbalīkaraṇe catūsu satipaṭṭhānesu	1	
PA_dn_16:1.17.10_2	supatiṭṭhitacittā satta bojjhaṅge yathābhūtaṁ bhāvetvā anuttaraṁ sammāsambodhiṁ abhisambujjhissanti.	1	
PA_dn_16:1.17.11_0	Bhagavāpi, bhante, etarahi arahaṁ sammāsambuddho pañca nīvaraṇe pahāya cetaso upakkilese	1	
PA_dn_16:1.17.11_1	paññāya dubbalīkaraṇe catūsu satipaṭṭhānesu supatiṭṭhitacitto satta bojjhaṅge yathābhūtaṁ	1	
PA_dn_16:1.17.11_2	bhāvetvā anuttaraṁ sammāsambodhiṁ abhisambuddho’”ti.	1	
PA_dn_16:1.18.1	Tatrapi sudaṁ bhagavā nāḷandāyaṁ viharanto pāvārikambavane etadeva bahulaṁ bhikkhūnaṁ dhammiṁ kathaṁ karoti:	1	
PA_dn_16:1.18.2	“iti sīlaṁ, iti samādhi, iti paññā.	1	
PA_dn_16:1.18.3	Sīlaparibhāvito samādhi mahapphalo hoti mahānisaṁso.	1	
PA_dn_16:1.18.4	Samādhiparibhāvitā paññā mahapphalā hoti mahānisaṁsā.	1	
PA_dn_16:1.18.5	Paññāparibhāvitaṁ cittaṁ sammadeva āsavehi vimuccati, seyyathidaṁ—	1	
PA_dn_16:1.18.6	kāmāsavā, bhavāsavā, avijjāsavā”ti.	1	
PA_dn_16:1.19.0	5. Dussīlaādīnava	1	
PA_dn_16:1.19.1	Atha kho bhagavā nāḷandāyaṁ yathābhirantaṁ viharitvā āyasmantaṁ ānandaṁ āmantesi:	1	
PA_dn_16:1.19.2	“āyāmānanda, yena pāṭaligāmo tenupasaṅkamissāmā”ti.	1	
PA_dn_16:1.19.3	“Evaṁ, bhante”ti kho āyasmā ānando bhagavato paccassosi.	1	
PA_dn_16:1.19.4	Atha kho bhagavā mahatā bhikkhusaṅghena saddhiṁ yena pāṭaligāmo tadavasari.	1	
PA_dn_16:1.20.1	Assosuṁ kho pāṭaligāmikā upāsakā: “bhagavā kira pāṭaligāmaṁ anuppatto”ti.	1	
PA_dn_16:1.20.2_0	Atha kho pāṭaligāmikā upāsakā yena bhagavā tenupasaṅkamiṁsu; upasaṅkamitvā bhagavantaṁ	1	
PA_dn_16:1.20.2_1	abhivādetvā ekamantaṁ nisīdiṁsu. Ekamantaṁ nisinnā kho pāṭaligāmikā upāsakā bhagavantaṁ etadavocuṁ:	1	
PA_dn_16:1.20.3	“adhivāsetu no, bhante, bhagavā āvasathāgāran”ti.	1	
PA_dn_16:1.20.4	Adhivāsesi bhagavā tuṇhībhāvena.	1	
PA_dn_16:1.21.1_0	Atha kho pāṭaligāmikā upāsakā bhagavato adhivāsanaṁ viditvā uṭṭhāyāsanā bhagavantaṁ	1	
PA_dn_16:1.21.1_1	abhivādetvā padakkhiṇaṁ katvā yena āvasathāgāraṁ tenupasaṅkamiṁsu; upasaṅkamitvā	1	
PA_dn_16:1.21.1_2	sabbasanthariṁ āvasathāgāraṁ santharitvā āsanāni paññapetvā udakamaṇikaṁ patiṭṭhāpetvā	1	
PA_dn_16:1.21.1_3	telapadīpaṁ āropetvā yena bhagavā tenupasaṅkamiṁsu, upasaṅkamitvā bhagavantaṁ abhivādetvā	1	
PA_dn_16:1.21.1_4	ekamantaṁ aṭṭhaṁsu. Ekamantaṁ ṭhitā kho pāṭaligāmikā upāsakā bhagavantaṁ etadavocuṁ:	1	
PA_dn_16:1.21.2	“sabbasantharisanthataṁ, bhante, āvasathāgāraṁ, āsanāni paññattāni, udakamaṇiko patiṭṭhāpito, telapadīpo āropito;	1	
PA_dn_16:1.21.3	yassadāni, bhante, bhagavā kālaṁ maññatī”ti.	1	
PA_dn_16:1.22.1_0	Atha kho bhagavā sāyanhasamayaṁ nivāsetvā pattacīvaramādāya saddhiṁ bhikkhusaṅghena	1	
PA_dn_16:1.22.1_1	yena āvasathāgāraṁ tenupasaṅkami; upasaṅkamitvā pāde pakkhāletvā āvasathāgāraṁ pavisitvā	1	
PA_dn_16:1.22.1_2	majjhimaṁ thambhaṁ nissāya puratthābhimukho nisīdi.	1	
PA_dn_16:1.22.2	Bhikkhusaṅghopi kho pāde pakkhāletvā āvasathāgāraṁ pavisitvā pacchimaṁ bhittiṁ nissāya puratthābhimukho nisīdi bhagavantameva purakkhatvā.	1	
PA_dn_16:1.22.3	Pāṭaligāmikāpi kho upāsakā pāde pakkhāletvā āvasathāgāraṁ pavisitvā puratthimaṁ bhittiṁ nissāya pacchimābhimukhā nisīdiṁsu bhagavantameva purakkhatvā.	1	
PA_dn_16:1.23.1	Atha kho bhagavā pāṭaligāmike upāsake āmantesi:	1	
PA_dn_16:1.23.2	“pañcime, gahapatayo, ādīnavā dussīlassa sīlavipattiyā.	1	
PA_dn_16:1.23.3	Katame pañca?	1	
PA_dn_16:1.23.4	Idha, gahapatayo, dussīlo sīlavipanno pamādādhikaraṇaṁ mahatiṁ bhogajāniṁ nigacchati.	1	
PA_dn_16:1.23.5	Ayaṁ paṭhamo ādīnavo dussīlassa sīlavipattiyā.	1	
PA_dn_16:1.23.6	Puna caparaṁ, gahapatayo, dussīlassa sīlavipannassa pāpako kittisaddo abbhuggacchati.	1	
PA_dn_16:1.23.7	Ayaṁ dutiyo ādīnavo dussīlassa sīlavipattiyā.	1	
PA_dn_16:1.23.8_0	Puna caparaṁ, gahapatayo, dussīlo sīlavipanno yaññadeva parisaṁ upasaṅkamati—yadi	1	
PA_dn_16:1.23.8_1	khattiyaparisaṁ yadi brāhmaṇaparisaṁ yadi gahapatiparisaṁ yadi samaṇaparisaṁ—avisārado	1	
PA_dn_16:1.23.8_2	upasaṅkamati maṅkubhūto.	1	
PA_dn_16:1.23.9	Ayaṁ tatiyo ādīnavo dussīlassa sīlavipattiyā.	1	
PA_dn_16:1.23.10	Puna caparaṁ, gahapatayo, dussīlo sīlavipanno sammūḷho kālaṁ karoti.	1	
PA_dn_16:1.23.11	Ayaṁ catuttho ādīnavo dussīlassa sīlavipattiyā.	1	
PA_dn_16:1.23.12	Puna caparaṁ, gahapatayo, dussīlo sīlavipanno kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapajjati.	1	
PA_dn_16:1.23.13	Ayaṁ pañcamo ādīnavo dussīlassa sīlavipattiyā.	1	
PA_dn_16:1.23.14	Ime kho, gahapatayo, pañca ādīnavā dussīlassa sīlavipattiyā.	1	
PA_dn_16:1.24.0	6. Sīlavantaānisaṁsa	1	
PA_dn_16:1.24.1	Pañcime, gahapatayo, ānisaṁsā sīlavato sīlasampadāya.	1	
PA_dn_16:1.24.2	Katame pañca?	1	
PA_dn_16:1.24.3	Idha, gahapatayo, sīlavā sīlasampanno appamādādhikaraṇaṁ mahantaṁ bhogakkhandhaṁ adhigacchati.	1	
PA_dn_16:1.24.4	Ayaṁ paṭhamo ānisaṁso sīlavato sīlasampadāya.	1	
PA_dn_16:1.24.5	Puna caparaṁ, gahapatayo, sīlavato sīlasampannassa kalyāṇo kittisaddo abbhuggacchati.	1	
PA_dn_16:1.24.6	Ayaṁ dutiyo ānisaṁso sīlavato sīlasampadāya.	1	
PA_dn_16:1.24.7_0	Puna caparaṁ, gahapatayo, sīlavā sīlasampanno yaññadeva parisaṁ upasaṅkamati—yadi	1	
PA_dn_16:1.24.7_1	khattiyaparisaṁ yadi brāhmaṇaparisaṁ yadi gahapatiparisaṁ yadi samaṇaparisaṁ visārado	1	
PA_dn_16:1.24.7_2	upasaṅkamati amaṅkubhūto.	1	
PA_dn_16:1.24.8	Ayaṁ tatiyo ānisaṁso sīlavato sīlasampadāya.	1	
PA_dn_16:1.24.9	Puna caparaṁ, gahapatayo, sīlavā sīlasampanno asammūḷho kālaṁ karoti.	1	
PA_dn_16:1.24.10	Ayaṁ catuttho ānisaṁso sīlavato sīlasampadāya.	1	
PA_dn_16:1.24.11	Puna caparaṁ, gahapatayo, sīlavā sīlasampanno kāyassa bhedā paraṁ maraṇā sugatiṁ saggaṁ lokaṁ upapajjati.	1	
PA_dn_16:1.24.12	Ayaṁ pañcamo ānisaṁso sīlavato sīlasampadāya.	1	
PA_dn_16:1.24.13	Ime kho, gahapatayo, pañca ānisaṁsā sīlavato sīlasampadāyā”ti.	1	
PA_dn_16:1.25.1	Atha kho bhagavā pāṭaligāmike upāsake bahudeva rattiṁ dhammiyā kathāya sandassetvā samādapetvā samuttejetvā sampahaṁsetvā uyyojesi:	1	
PA_dn_16:1.25.2	“abhikkantā kho, gahapatayo, ratti, yassadāni tumhe kālaṁ maññathā”ti.	1	
PA_dn_16:1.25.3	“Evaṁ, bhante”ti kho pāṭaligāmikā upāsakā bhagavato paṭissutvā uṭṭhāyāsanā bhagavantaṁ abhivādetvā padakkhiṇaṁ katvā pakkamiṁsu.	1	
PA_dn_16:1.25.4	Atha kho bhagavā acirapakkantesu pāṭaligāmikesu upāsakesu suññāgāraṁ pāvisi.	1	
PA_dn_16:1.26.0	7. Pāṭaliputtanagaramāpana	1	
PA_dn_16:1.26.1	Tena kho pana samayena sunidhavassakārā magadhamahāmattā pāṭaligāme nagaraṁ māpenti vajjīnaṁ paṭibāhāya.	1	
PA_dn_16:1.26.2	Tena samayena sambahulā devatāyo sahasseva pāṭaligāme vatthūni pariggaṇhanti.	1	
PA_dn_16:1.26.3	Yasmiṁ padese mahesakkhā devatā vatthūni pariggaṇhanti, mahesakkhānaṁ tattha raññaṁ rājamahāmattānaṁ cittāni namanti nivesanāni māpetuṁ.	1	
PA_dn_16:1.27.1	Yasmiṁ padese majjhimā devatā vatthūni pariggaṇhanti, majjhimānaṁ tattha raññaṁ rājamahāmattānaṁ cittāni namanti nivesanāni māpetuṁ.	1	
PA_dn_16:1.27.2	Yasmiṁ padese nīcā devatā vatthūni pariggaṇhanti, nīcānaṁ tattha raññaṁ rājamahāmattānaṁ cittāni namanti nivesanāni māpetuṁ.	1	
PA_dn_16:1.27.3	Addasā kho bhagavā dibbena cakkhunā visuddhena atikkantamānusakena tā devatāyo sahasseva pāṭaligāme vatthūni pariggaṇhantiyo.	1	
PA_dn_16:1.27.4	Atha kho bhagavā rattiyā paccūsasamayaṁ paccuṭṭhāya āyasmantaṁ ānandaṁ āmantesi:	1	
PA_dn_16:1.27.5	“Ke nu kho, ānanda, pāṭaligāme nagaraṁ māpentī”ti?	1	
PA_dn_16:1.27.6	“Sunidhavassakārā, bhante, magadhamahāmattā pāṭaligāme nagaraṁ māpenti vajjīnaṁ paṭibāhāyā”ti.	1	
PA_dn_16:1.28.1	“Seyyathāpi, ānanda, devehi tāvatiṁsehi saddhiṁ mantetvā;	1	
PA_dn_16:1.28.2	evameva kho, ānanda, sunidhavassakārā magadhamahāmattā pāṭaligāme nagaraṁ māpenti vajjīnaṁ paṭibāhāya.	1	
PA_dn_16:1.28.3	Idhāhaṁ, ānanda, addasaṁ dibbena cakkhunā visuddhena atikkantamānusakena sambahulā devatāyo sahasseva pāṭaligāme vatthūni pariggaṇhantiyo.	1	
PA_dn_16:1.28.4	Yasmiṁ, ānanda, padese mahesakkhā devatā vatthūni pariggaṇhanti, mahesakkhānaṁ tattha raññaṁ rājamahāmattānaṁ cittāni namanti nivesanāni māpetuṁ.	1	
PA_dn_16:1.28.5	Yasmiṁ padese majjhimā devatā vatthūni pariggaṇhanti, majjhimānaṁ tattha raññaṁ rājamahāmattānaṁ cittāni namanti nivesanāni māpetuṁ.	1	
PA_dn_16:1.28.6	Yasmiṁ padese nīcā devatā vatthūni pariggaṇhanti, nīcānaṁ tattha raññaṁ rājamahāmattānaṁ cittāni namanti nivesanāni māpetuṁ.	1	
PA_dn_16:1.28.7	Yāvatā, ānanda, ariyaṁ āyatanaṁ yāvatā vaṇippatho idaṁ agganagaraṁ bhavissati pāṭaliputtaṁ puṭabhedanaṁ.	1	
PA_dn_16:1.28.8	Pāṭaliputtassa kho, ānanda, tayo antarāyā bhavissanti—	1	
PA_dn_16:1.28.9	aggito vā udakato vā mithubhedā vā”ti.	1	
PA_dn_16:1.29.1	Atha kho sunidhavassakārā magadhamahāmattā yena bhagavā tenupasaṅkamiṁsu; upasaṅkamitvā bhagavatā saddhiṁ sammodiṁsu,	1	
PA_dn_16:1.29.2	sammodanīyaṁ kathaṁ sāraṇīyaṁ vītisāretvā ekamantaṁ aṭṭhaṁsu, ekamantaṁ ṭhitā kho sunidhavassakārā magadhamahāmattā bhagavantaṁ etadavocuṁ:	1	
PA_dn_16:1.29.3	“adhivāsetu no bhavaṁ gotamo ajjatanāya bhattaṁ saddhiṁ bhikkhusaṅghenā”ti.	1	
PA_dn_16:1.29.4	Adhivāsesi bhagavā tuṇhībhāvena.	1	
PA_dn_16:1.30.1_0	Atha kho sunidhavassakārā magadhamahāmattā bhagavato adhivāsanaṁ viditvā yena sako	1	
PA_dn_16:1.30.1_1	āvasatho tenupasaṅkamiṁsu; upasaṅkamitvā sake āvasathe paṇītaṁ khādanīyaṁ bhojanīyaṁ	1	
PA_dn_16:1.30.1_2	paṭiyādāpetvā bhagavato kālaṁ ārocāpesuṁ:	1	
PA_dn_16:1.30.2	“kālo, bho gotama, niṭṭhitaṁ bhattan”ti.	1	
PA_dn_16:1.30.3_0	Atha kho bhagavā pubbaṇhasamayaṁ nivāsetvā pattacīvaramādāya saddhiṁ bhikkhusaṅghena	1	
PA_dn_16:1.30.3_1	yena sunidhavassakārānaṁ magadhamahāmattānaṁ āvasatho tenupasaṅkami; upasaṅkamitvā	1	
PA_dn_16:1.30.3_2	paññatte āsane nisīdi.	1	
PA_dn_16:1.30.4	Atha kho sunidhavassakārā magadhamahāmattā buddhappamukhaṁ bhikkhusaṅghaṁ paṇītena khādanīyena bhojanīyena sahatthā santappesuṁ sampavāresuṁ.	1	
PA_dn_16:1.30.5	Atha kho sunidhavassakārā magadhamahāmattā bhagavantaṁ bhuttāviṁ onītapattapāṇiṁ aññataraṁ nīcaṁ āsanaṁ gahetvā ekamantaṁ nisīdiṁsu.	1	
PA_dn_16:1.31.1	Ekamantaṁ nisinne kho sunidhavassakāre magadhamahāmatte bhagavā imāhi gāthāhi anumodi:	1	
PA_dn_16:1.31.2	“Yasmiṁ padese kappeti,	1	
PA_dn_16:1.31.3	vāsaṁ paṇḍitajātiyo;	1	
PA_dn_16:1.31.4	Sīlavantettha bhojetvā,	1	
PA_dn_16:1.31.5	saññate brahmacārayo.	1	
PA_dn_16:1.31.6	Yā tattha devatā āsuṁ,	1	
PA_dn_16:1.31.7	tāsaṁ dakkhiṇamādise;	1	
PA_dn_16:1.31.8	Tā pūjitā pūjayanti,	1	
PA_dn_16:1.31.9	mānitā mānayanti naṁ.	1	
PA_dn_16:1.31.10	Tato naṁ anukampanti,	1	
PA_dn_16:1.31.11	mātā puttaṁva orasaṁ;	1	
PA_dn_16:1.31.12	Devatānukampito poso,	1	
PA_dn_16:1.31.13	sadā bhadrāni passatī”ti.	1	
PA_dn_16:1.31.14	Atha kho bhagavā sunidhavassakāre magadhamahāmatte imāhi gāthāhi anumoditvā uṭṭhāyāsanā pakkāmi.	1	
PA_dn_16:1.32.1	Tena kho pana samayena sunidhavassakārā magadhamahāmattā bhagavantaṁ piṭṭhito piṭṭhito anubandhā honti:	1	
PA_dn_16:1.32.2	“yenajja samaṇo gotamo dvārena nikkhamissati, taṁ gotamadvāraṁ nāma bhavissati.	1	
PA_dn_16:1.32.3	Yena titthena gaṅgaṁ nadiṁ tarissati, taṁ gotamatitthaṁ nāma bhavissatī”ti.	1	
PA_dn_16:1.32.4	Atha kho bhagavā yena dvārena nikkhami, taṁ gotamadvāraṁ nāma ahosi.	1	
PA_dn_16:1.32.5	Atha kho bhagavā yena gaṅgā nadī tenupasaṅkami.	1	
PA_dn_16:1.33.1	Tena kho pana samayena gaṅgā nadī pūrā hoti samatittikā kākapeyyā.	1	
PA_dn_16:1.33.2	Appekacce manussā nāvaṁ pariyesanti, appekacce uḷumpaṁ pariyesanti, appekacce kullaṁ bandhanti apārā, pāraṁ gantukāmā.	1	
PA_dn_16:1.33.3_0	Atha kho bhagavā—seyyathāpi nāma balavā puriso samiñjitaṁ vā bāhaṁ pasāreyya, pasāritaṁ	1	
PA_dn_16:1.33.3_1	vā bāhaṁ samiñjeyya; evameva—gaṅgāya nadiyā orimatīre antarahito pārimatīre paccuṭṭhāsi	1	
PA_dn_16:1.33.3_2	saddhiṁ bhikkhusaṅghena.	1	
PA_dn_16:1.34.1	Addasā kho bhagavā te manusse appekacce nāvaṁ pariyesante appekacce uḷumpaṁ pariyesante appekacce kullaṁ bandhante apārā pāraṁ gantukāme.	1	
PA_dn_16:1.34.2	Atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi:	1	
PA_dn_16:1.34.3	“Ye taranti aṇṇavaṁ saraṁ,	1	
PA_dn_16:1.34.4	Setuṁ katvāna visajja pallalāni;	1	
PA_dn_16:1.34.5	Kullañhi jano bandhati,	1	
PA_dn_16:1.34.6	Tiṇṇā medhāvino janā”ti.	1	
PA_dn_16:1.34.7	Paṭhamabhāṇavāro.	1	
PA_dn_16:2.1.0	8. Ariyasaccakathā	2	
PA_dn_16:2.1.1	Atha kho bhagavā āyasmantaṁ ānandaṁ āmantesi:	2	
PA_dn_16:2.1.2	“āyāmānanda, yena koṭigāmo tenupasaṅkamissāmā”ti.	2	
PA_dn_16:2.1.3	“Evaṁ, bhante”ti kho āyasmā ānando bhagavato paccassosi.	2	
PA_dn_16:2.1.4	Atha kho bhagavā mahatā bhikkhusaṅghena saddhiṁ yena koṭigāmo tadavasari.	2	
PA_dn_16:2.1.5	Tatra sudaṁ bhagavā koṭigāme viharati.	2	
PA_dn_16:2.2.1	Tatra kho bhagavā bhikkhū āmantesi:	2	
PA_dn_16:2.2.2	“Catunnaṁ, bhikkhave, ariyasaccānaṁ ananubodhā appaṭivedhā evamidaṁ dīghamaddhānaṁ sandhāvitaṁ saṁsaritaṁ mamañceva tumhākañca.	2	
PA_dn_16:2.2.3	Katamesaṁ catunnaṁ?	2	
PA_dn_16:2.2.4	Dukkhassa, bhikkhave, ariyasaccassa ananubodhā appaṭivedhā evamidaṁ dīghamaddhānaṁ sandhāvitaṁ saṁsaritaṁ mamañceva tumhākañca.	2	
PA_dn_16:2.2.5	Dukkhasamudayassa, bhikkhave, ariyasaccassa ananubodhā appaṭivedhā evamidaṁ dīghamaddhānaṁ sandhāvitaṁ saṁsaritaṁ mamañceva tumhākañca.	2	
PA_dn_16:2.2.6	Dukkhanirodhassa, bhikkhave, ariyasaccassa ananubodhā appaṭivedhā evamidaṁ dīghamaddhānaṁ sandhāvitaṁ saṁsaritaṁ mamañceva tumhākañca.	2	
PA_dn_16:2.2.7	Dukkhanirodhagāminiyā paṭipadāya, bhikkhave, ariyasaccassa ananubodhā appaṭivedhā evamidaṁ dīghamaddhānaṁ sandhāvitaṁ saṁsaritaṁ mamañceva tumhākañca.	2	
PA_dn_16:2.2.8_0	Tayidaṁ, bhikkhave, dukkhaṁ ariyasaccaṁ anubuddhaṁ paṭividdhaṁ, dukkhasamudayaṁ ariyasaccaṁ	2	
PA_dn_16:2.2.8_1	anubuddhaṁ paṭividdhaṁ, dukkhanirodhaṁ ariyasaccaṁ anubuddhaṁ paṭividdhaṁ, dukkhanirodhagāminī	2	
PA_dn_16:2.2.8_2	paṭipadā ariyasaccaṁ anubuddhaṁ paṭividdhaṁ, ucchinnā bhavataṇhā, khīṇā bhavanetti,	2	
PA_dn_16:2.2.8_3	natthi dāni punabbhavo”ti.	2	
PA_dn_16:2.3.1	Idamavoca bhagavā.	2	
PA_dn_16:2.3.2	Idaṁ vatvāna sugato athāparaṁ etadavoca satthā:	2	
PA_dn_16:2.3.3	“Catunnaṁ ariyasaccānaṁ,	2	
PA_dn_16:2.3.4	yathābhūtaṁ adassanā;	2	
PA_dn_16:2.3.5	Saṁsitaṁ dīghamaddhānaṁ,	2	
PA_dn_16:2.3.6	tāsu tāsveva jātisu.	2	
PA_dn_16:2.3.7	Tāni etāni diṭṭhāni,	2	
PA_dn_16:2.3.8	bhavanetti samūhatā;	2	
PA_dn_16:2.3.9	Ucchinnaṁ mūlaṁ dukkhassa,	2	
PA_dn_16:2.3.10	natthi dāni punabbhavo”ti.	2	
PA_dn_16:2.4.1	Tatrapi sudaṁ bhagavā koṭigāme viharanto etadeva bahulaṁ bhikkhūnaṁ dhammiṁ kathaṁ karoti:	2	
PA_dn_16:2.4.2	“iti sīlaṁ, iti samādhi, iti paññā.	2	
PA_dn_16:2.4.3	Sīlaparibhāvito samādhi mahapphalo hoti mahānisaṁso.	2	
PA_dn_16:2.4.4	Samādhiparibhāvitā paññā mahapphalā hoti mahānisaṁsā.	2	
PA_dn_16:2.4.5	Paññāparibhāvitaṁ cittaṁ sammadeva āsavehi vimuccati, seyyathidaṁ—	2	
PA_dn_16:2.4.6	kāmāsavā, bhavāsavā, avijjāsavā”ti.	2	
PA_dn_16:2.5.0	9. Anāvattidhammasambodhiparāyaṇa	2	
PA_dn_16:2.5.1	Atha kho bhagavā koṭigāme yathābhirantaṁ viharitvā āyasmantaṁ ānandaṁ āmantesi:	2	
PA_dn_16:2.5.2	“āyāmānanda, yena nātikā tenupaṅkamissāmā”ti.	2	
PA_dn_16:2.5.3	“Evaṁ, bhante”ti kho āyasmā ānando bhagavato paccassosi.	2	
PA_dn_16:2.5.4	Atha kho bhagavā mahatā bhikkhusaṅghena saddhiṁ yena nātikā tadavasari.	2	
PA_dn_16:2.5.5	Tatrapi sudaṁ bhagavā nātike viharati giñjakāvasathe.	2	
PA_dn_16:2.6.1	Atha kho āyasmā ānando yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. Ekamantaṁ nisinno kho āyasmā ānando bhagavantaṁ etadavoca:	2	
PA_dn_16:2.6.2	“sāḷho nāma, bhante, bhikkhu nātike kālaṅkato, tassa kā gati, ko abhisamparāyo?	2	
PA_dn_16:2.6.3	Nandā nāma, bhante, bhikkhunī nātike kālaṅkatā, tassā kā gati, ko abhisamparāyo?	2	
PA_dn_16:2.6.4	Sudatto nāma, bhante, upāsako nātike kālaṅkato, tassa kā gati, ko abhisamparāyo?	2	
PA_dn_16:2.6.5	Sujātā nāma, bhante, upāsikā nātike kālaṅkatā, tassā kā gati, ko abhisamparāyo?	2	
PA_dn_16:2.6.6	Kukkuṭo nāma, bhante, upāsako nātike kālaṅkato, tassa kā gati, ko abhisamparāyo?	2	
PA_dn_16:2.6.7	Kāḷimbo nāma, bhante, upāsako …pe…	2	
PA_dn_16:2.6.8	nikaṭo nāma, bhante, upāsako …	2	
PA_dn_16:2.6.9	kaṭissaho nāma, bhante, upāsako …	2	
PA_dn_16:2.6.10	tuṭṭho nāma, bhante, upāsako …	2	
PA_dn_16:2.6.11	santuṭṭho nāma, bhante, upāsako …	2	
PA_dn_16:2.6.12	bhaddo nāma, bhante, upāsako …	2	
PA_dn_16:2.6.13	subhaddo nāma, bhante, upāsako nātike kālaṅkato, tassa kā gati, ko abhisamparāyo”ti?	2	
PA_dn_16:2.7.1	“Sāḷho, ānanda, bhikkhu āsavānaṁ khayā anāsavaṁ cetovimuttiṁ paññāvimuttiṁ diṭṭheva dhamme sayaṁ abhiññā sacchikatvā upasampajja vihāsi.	2	
PA_dn_16:2.7.2	Nandā, ānanda, bhikkhunī pañcannaṁ orambhāgiyānaṁ saṁyojanānaṁ parikkhayā opapātikā tattha parinibbāyinī anāvattidhammā tasmā lokā.	2	
PA_dn_16:2.7.3	Sudatto, ānanda, upāsako tiṇṇaṁ saṁyojanānaṁ parikkhayā rāgadosamohānaṁ tanuttā sakadāgāmī sakideva imaṁ lokaṁ āgantvā dukkhassantaṁ karissati.	2	
PA_dn_16:2.7.4	Sujātā, ānanda, upāsikā tiṇṇaṁ saṁyojanānaṁ parikkhayā sotāpannā avinipātadhammā niyatā sambodhiparāyaṇā.	2	
PA_dn_16:2.7.5	Kukkuṭo, ānanda, upāsako pañcannaṁ orambhāgiyānaṁ saṁyojanānaṁ parikkhayā opapātiko tattha parinibbāyī anāvattidhammo tasmā lokā.	2	
PA_dn_16:2.7.6	Kāḷimbo, ānanda, upāsako …pe…	2	
PA_dn_16:2.7.7	nikaṭo, ānanda, upāsako …	2	
PA_dn_16:2.7.8	kaṭissaho, ānanda, upāsako …	2	
PA_dn_16:2.7.9	tuṭṭho, ānanda, upāsako …	2	
PA_dn_16:2.7.10	santuṭṭho, ānanda, upāsako …	2	
PA_dn_16:2.7.11	bhaddo, ānanda, upāsako …	2	
PA_dn_16:2.7.12	subhaddo, ānanda, upāsako pañcannaṁ orambhāgiyānaṁ saṁyojanānaṁ parikkhayā opapātiko tattha parinibbāyī anāvattidhammo tasmā lokā.	2	
PA_dn_16:2.7.13	Paropaññāsaṁ, ānanda, nātike upāsakā kālaṅkatā, pañcannaṁ orambhāgiyānaṁ saṁyojanānaṁ parikkhayā opapātikā tattha parinibbāyino anāvattidhammā tasmā lokā.	2	
PA_dn_16:2.7.14	Sādhikā navuti, ānanda, nātike upāsakā kālaṅkatā tiṇṇaṁ saṁyojanānaṁ parikkhayā rāgadosamohānaṁ tanuttā sakadāgāmino sakideva imaṁ lokaṁ āgantvā dukkhassantaṁ karissanti.	2	
PA_dn_16:2.7.15	Sātirekāni, ānanda, pañcasatāni nātike upāsakā kālaṅkatā, tiṇṇaṁ saṁyojanānaṁ parikkhayā sotāpannā avinipātadhammā niyatā sambodhiparāyaṇā.	2	
PA_dn_16:2.8.0	10. Dhammādāsadhammapariyāya	2	
PA_dn_16:2.8.1	Anacchariyaṁ kho panetaṁ, ānanda, yaṁ manussabhūto kālaṁ kareyya.	2	
PA_dn_16:2.8.2	Tasmiṁyeva kālaṅkate tathāgataṁ upasaṅkamitvā etamatthaṁ pucchissatha, vihesā hesā, ānanda, tathāgatassa.	2	
PA_dn_16:2.8.3	Tasmātihānanda, dhammādāsaṁ nāma dhammapariyāyaṁ desessāmi, yena samannāgato ariyasāvako ākaṅkhamāno attanāva attānaṁ byākareyya:	2	
PA_dn_16:2.8.4	‘khīṇanirayomhi khīṇatiracchānayoni khīṇapettivisayo khīṇāpāyaduggativinipāto, sotāpannohamasmi avinipātadhammo niyato sambodhiparāyaṇo’ti.	2	
PA_dn_16:2.9.1	Katamo ca so, ānanda, dhammādāso dhammapariyāyo, yena samannāgato ariyasāvako ākaṅkhamāno attanāva attānaṁ byākareyya:	2	
PA_dn_16:2.9.2	‘khīṇanirayomhi khīṇatiracchānayoni khīṇapettivisayo khīṇāpāyaduggativinipāto, sotāpannohamasmi avinipātadhammo niyato sambodhiparāyaṇo’ti?	2	
PA_dn_16:2.9.3	Idhānanda, ariyasāvako buddhe aveccappasādena samannāgato hoti:	2	
PA_dn_16:2.9.4	‘itipi so bhagavā arahaṁ sammāsambuddho vijjācaraṇasampanno sugato lokavidū anuttaro purisadammasārathi satthā devamanussānaṁ buddho bhagavā’ti.	2	
PA_dn_16:2.9.5	Dhamme aveccappasādena samannāgato hoti:	2	
PA_dn_16:2.9.6	‘svākkhāto bhagavatā dhammo sandiṭṭhiko akāliko ehipassiko opaneyyiko paccattaṁ veditabbo viññūhī’ti.	2	
PA_dn_16:2.9.7	Saṅghe aveccappasādena samannāgato hoti:	2	
PA_dn_16:2.9.8_0	‘suppaṭipanno bhagavato sāvakasaṅgho, ujuppaṭipanno bhagavato sāvakasaṅgho, ñāyappaṭipanno	2	
PA_dn_16:2.9.8_1	bhagavato sāvakasaṅgho, sāmīcippaṭipanno bhagavato sāvakasaṅgho yadidaṁ cattāri purisayugāni	2	
PA_dn_16:2.9.8_2	aṭṭha purisapuggalā, esa bhagavato sāvakasaṅgho āhuneyyo pāhuneyyo dakkhiṇeyyo añjalikaraṇīyo	2	
PA_dn_16:2.9.8_3	anuttaraṁ puññakkhettaṁ lokassā’ti.	2	
PA_dn_16:2.9.9	Ariyakantehi sīlehi samannāgato hoti akhaṇḍehi acchiddehi asabalehi akammāsehi bhujissehi viññūpasatthehi aparāmaṭṭhehi samādhisaṁvattanikehi.	2	
PA_dn_16:2.9.10	Ayaṁ kho so, ānanda, dhammādāso dhammapariyāyo, yena samannāgato ariyasāvako ākaṅkhamāno attanāva attānaṁ byākareyya:	2	
PA_dn_16:2.9.11	‘khīṇanirayomhi khīṇatiracchānayoni khīṇapettivisayo khīṇāpāyaduggativinipāto, sotāpannohamasmi avinipātadhammo niyato sambodhiparāyaṇo’”ti.	2	
PA_dn_16:2.10.1	Tatrapi sudaṁ bhagavā nātike viharanto giñjakāvasathe etadeva bahulaṁ bhikkhūnaṁ dhammiṁ kathaṁ karoti:	2	
PA_dn_16:2.10.2	“Iti sīlaṁ iti samādhi iti paññā.	2	
PA_dn_16:2.10.3	Sīlaparibhāvito samādhi mahapphalo hoti mahānisaṁso.	2	
PA_dn_16:2.10.4	Samādhiparibhāvitā paññā mahapphalā hoti mahānisaṁsā.	2	
PA_dn_16:2.10.5	Paññāparibhāvitaṁ cittaṁ sammadeva āsavehi vimuccati, seyyathidaṁ—	2	
PA_dn_16:2.10.6	kāmāsavā, bhavāsavā, avijjāsavā”ti.	2	
PA_dn_16:2.11.1	Atha kho bhagavā nātike yathābhirantaṁ viharitvā āyasmantaṁ ānandaṁ āmantesi:	2	
PA_dn_16:2.11.2	“āyāmānanda, yena vesālī tenupasaṅkamissāmā”ti.	2	
PA_dn_16:2.11.3	“Evaṁ, bhante”ti kho āyasmā ānando bhagavato paccassosi.	2	
PA_dn_16:2.11.4	Atha kho bhagavā mahatā bhikkhusaṅghena saddhiṁ yena vesālī tadavasari.	2	
PA_dn_16:2.11.5	Tatra sudaṁ bhagavā vesāliyaṁ viharati ambapālivane.	2	
PA_dn_16:2.12.1	Tatra kho bhagavā bhikkhū āmantesi:	2	
PA_dn_16:2.12.2	“Sato, bhikkhave, bhikkhu vihareyya sampajāno,	2	
PA_dn_16:2.12.3	ayaṁ vo amhākaṁ anusāsanī.	2	
PA_dn_16:2.12.4	Kathañca, bhikkhave, bhikkhu sato hoti?	2	
PA_dn_16:2.12.5	Idha, bhikkhave, bhikkhu kāye kāyānupassī viharati ātāpī sampajāno satimā vineyya loke abhijjhādomanassaṁ.	2	
PA_dn_16:2.12.6	Vedanāsu vedanānupassī …pe…	2	
PA_dn_16:2.12.7	citte cittānupassī …pe…	2	
PA_dn_16:2.12.8	dhammesu dhammānupassī viharati ātāpī sampajāno satimā vineyya loke abhijjhādomanassaṁ.	2	
PA_dn_16:2.12.9	Evaṁ kho, bhikkhave, bhikkhu sato hoti.	2	
PA_dn_16:2.13.1	Kathañca, bhikkhave, bhikkhu sampajāno hoti?	2	
PA_dn_16:2.13.2_0	Idha, bhikkhave, bhikkhu abhikkante paṭikkante sampajānakārī hoti, ālokite vilokite	2	
PA_dn_16:2.13.2_1	sampajānakārī hoti, samiñjite pasārite sampajānakārī hoti, saṅghāṭipattacīvaradhāraṇe	2	
PA_dn_16:2.13.2_2	sampajānakārī hoti, asite pīte khāyite sāyite sampajānakārī hoti, uccārapassāvakamme	2	
PA_dn_16:2.13.2_3	sampajānakārī hoti, gate ṭhite nisinne sutte jāgarite bhāsite tuṇhībhāve sampajānakārī hoti.	2	
PA_dn_16:2.13.3	Evaṁ kho, bhikkhave, bhikkhu sampajāno hoti.	2	
PA_dn_16:2.13.4	Sato, bhikkhave, bhikkhu vihareyya sampajāno,	2	
PA_dn_16:2.13.5	ayaṁ vo amhākaṁ anusāsanī”ti.	2	
PA_dn_16:2.14.0	11. Ambapālīgaṇikā	2	
PA_dn_16:2.14.1	Assosi kho ambapālī gaṇikā: “bhagavā kira vesāliṁ anuppatto vesāliyaṁ viharati mayhaṁ ambavane”ti.	2	
PA_dn_16:2.14.2	Atha kho ambapālī gaṇikā bhaddāni bhaddāni yānāni yojāpetvā bhaddaṁ bhaddaṁ yānaṁ abhiruhitvā bhaddehi bhaddehi yānehi vesāliyā niyyāsi. Yena sako ārāmo tena pāyāsi.	2	
PA_dn_16:2.14.3	Yāvatikā yānassa bhūmi, yānena gantvā, yānā paccorohitvā pattikāva yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi.	2	
PA_dn_16:2.14.4	Ekamantaṁ nisinnaṁ kho ambapāliṁ gaṇikaṁ bhagavā dhammiyā kathāya sandassesi samādapesi samuttejesi sampahaṁsesi.	2	
PA_dn_16:2.14.5	Atha kho ambapālī gaṇikā bhagavatā dhammiyā kathāya sandassitā samādapitā samuttejitā sampahaṁsitā bhagavantaṁ etadavoca:	2	
PA_dn_16:2.14.6	“adhivāsetu me, bhante, bhagavā svātanāya bhattaṁ saddhiṁ bhikkhusaṅghenā”ti.	2	
PA_dn_16:2.14.7	Adhivāsesi bhagavā tuṇhībhāvena.	2	
PA_dn_16:2.14.8	Atha kho ambapālī gaṇikā bhagavato adhivāsanaṁ viditvā uṭṭhāyāsanā bhagavantaṁ abhivādetvā padakkhiṇaṁ katvā pakkāmi.	2	
PA_dn_16:2.15.1	Assosuṁ kho vesālikā licchavī: “bhagavā kira vesāliṁ anuppatto vesāliyaṁ viharati ambapālivane”ti.	2	
PA_dn_16:2.15.2	Atha kho te licchavī bhaddāni bhaddāni yānāni yojāpetvā bhaddaṁ bhaddaṁ yānaṁ abhiruhitvā bhaddehi bhaddehi yānehi vesāliyā niyyiṁsu.	2	
PA_dn_16:2.15.3_0	Tatra ekacce licchavī nīlā honti nīlavaṇṇā nīlavatthā nīlālaṅkārā, ekacce licchavī	2	
PA_dn_16:2.15.3_1	pītā honti pītavaṇṇā pītavatthā pītālaṅkārā, ekacce licchavī lohitā honti lohitavaṇṇā	2	
PA_dn_16:2.15.3_2	lohitavatthā lohitālaṅkārā, ekacce licchavī odātā honti odātavaṇṇā odātavatthā odātālaṅkārā.	2	
PA_dn_16:2.16.1	Atha kho ambapālī gaṇikā daharānaṁ daharānaṁ licchavīnaṁ akkhena akkhaṁ cakkena cakkaṁ yugena yugaṁ paṭivaṭṭesi.	2	
PA_dn_16:2.16.2	Atha kho te licchavī ambapāliṁ gaṇikaṁ etadavocuṁ:	2	
PA_dn_16:2.16.3	“kiṁ, je ambapāli, daharānaṁ daharānaṁ licchavīnaṁ akkhena akkhaṁ cakkena cakkaṁ yugena yugaṁ paṭivaṭṭesī”ti?	2	
PA_dn_16:2.16.4	“Tathā hi pana me, ayyaputtā, bhagavā nimantito svātanāya bhattaṁ saddhiṁ bhikkhusaṅghenā”ti.	2	
PA_dn_16:2.16.5	“Dehi, je ambapāli, etaṁ bhattaṁ satasahassenā”ti.	2	
PA_dn_16:2.16.6	“Sacepi me, ayyaputtā, vesāliṁ sāhāraṁ dassatha, evamahaṁ taṁ bhattaṁ na dassāmī”ti.	2	
PA_dn_16:2.16.7	Atha kho te licchavī aṅguliṁ phoṭesuṁ:	2	
PA_dn_16:2.16.8	“jitamha vata bho ambakāya, jitamha vata bho ambakāyā”ti.	2	
PA_dn_16:2.16.9	Atha kho te licchavī yena ambapālivanaṁ tena pāyiṁsu.	2	
PA_dn_16:2.17.1	Addasā kho bhagavā te licchavī dūratova āgacchante.	2	
PA_dn_16:2.17.2	Disvāna bhikkhū āmantesi:	2	
PA_dn_16:2.17.3	“yesaṁ, bhikkhave, bhikkhūnaṁ devā tāvatiṁsā adiṭṭhapubbā, oloketha, bhikkhave, licchaviparisaṁ;	2	
PA_dn_16:2.17.4	apaloketha, bhikkhave, licchaviparisaṁ;	2	
PA_dn_16:2.17.5	upasaṁharatha, bhikkhave, licchaviparisaṁ—	2	
PA_dn_16:2.17.6	tāvatiṁsasadisan”ti.	2	
PA_dn_16:2.18.1	Atha kho te licchavī yāvatikā yānassa bhūmi, yānena gantvā, yānā paccorohitvā pattikāva yena bhagavā tenupasaṅkamiṁsu; upasaṅkamitvā bhagavantaṁ abhivādetvā ekamantaṁ nisīdiṁsu.	2	
PA_dn_16:2.18.2	Ekamantaṁ nisinne kho te licchavī bhagavā dhammiyā kathāya sandassesi samādapesi samuttejesi sampahaṁsesi.	2	
PA_dn_16:2.18.3	Atha kho te licchavī bhagavatā dhammiyā kathāya sandassitā samādapitā samuttejitā sampahaṁsitā bhagavantaṁ etadavocuṁ:	2	
PA_dn_16:2.18.4	“adhivāsetu no, bhante, bhagavā svātanāya bhattaṁ saddhiṁ bhikkhusaṅghenā”ti.	2	
PA_dn_16:2.18.5	Atha kho bhagavā te licchavī etadavoca:	2	
PA_dn_16:2.18.6	“adhivutthaṁ kho me, licchavī, svātanāya ambapāliyā gaṇikāya bhattan”ti.	2	
PA_dn_16:2.18.7	Atha kho te licchavī aṅguliṁ phoṭesuṁ:	2	
PA_dn_16:2.18.8	“jitamha vata bho ambakāya, jitamha vata bho ambakāyā”ti.	2	
PA_dn_16:2.18.9	Atha kho te licchavī bhagavato bhāsitaṁ abhinanditvā anumoditvā uṭṭhāyāsanā bhagavantaṁ abhivādetvā padakkhiṇaṁ katvā pakkamiṁsu.	2	
PA_dn_16:2.19.1	Atha kho ambapālī gaṇikā tassā rattiyā accayena sake ārāme paṇītaṁ khādanīyaṁ bhojanīyaṁ paṭiyādāpetvā bhagavato kālaṁ ārocāpesi:	2	
PA_dn_16:2.19.2	“kālo, bhante, niṭṭhitaṁ bhattan”ti.	2	
PA_dn_16:2.19.3	Atha kho bhagavā pubbaṇhasamayaṁ nivāsetvā pattacīvaramādāya saddhiṁ bhikkhusaṅghena yena ambapāliyā gaṇikāya nivesanaṁ tenupasaṅkami; upasaṅkamitvā paññatte āsane nisīdi.	2	
PA_dn_16:2.19.4	Atha kho ambapālī gaṇikā buddhappamukhaṁ bhikkhusaṅghaṁ paṇītena khādanīyena bhojanīyena sahatthā santappesi sampavāresi.	2	
PA_dn_16:2.19.5	Atha kho ambapālī gaṇikā bhagavantaṁ bhuttāviṁ onītapattapāṇiṁ aññataraṁ nīcaṁ āsanaṁ gahetvā ekamantaṁ nisīdi.	2	
PA_dn_16:2.19.6	Ekamantaṁ nisinnā kho ambapālī gaṇikā bhagavantaṁ etadavoca:	2	
PA_dn_16:2.19.7	“imāhaṁ, bhante, ārāmaṁ buddhappamukhassa bhikkhusaṅghassa dammī”ti.	2	
PA_dn_16:2.19.8	Paṭiggahesi bhagavā ārāmaṁ.	2	
PA_dn_16:2.19.9	Atha kho bhagavā ambapāliṁ gaṇikaṁ dhammiyā kathāya sandassetvā samādapetvā samuttejetvā sampahaṁsetvā uṭṭhāyāsanā pakkāmi.	2	
PA_dn_16:2.20.1	Tatrapi sudaṁ bhagavā vesāliyaṁ viharanto ambapālivane etadeva bahulaṁ bhikkhūnaṁ dhammiṁ kathaṁ karoti:	2	
PA_dn_16:2.20.2	“iti sīlaṁ, iti samādhi, iti paññā.	2	
PA_dn_16:2.20.3	Sīlaparibhāvito samādhi mahapphalo hoti mahānisaṁso.	2	
PA_dn_16:2.20.4	Samādhiparibhāvitā paññā mahapphalā hoti mahānisaṁsā.	2	
PA_dn_16:2.20.5	Paññāparibhāvitaṁ cittaṁ sammadeva āsavehi vimuccati, seyyathidaṁ—	2	
PA_dn_16:2.20.6	kāmāsavā, bhavāsavā, avijjāsavā”ti.	2	
PA_dn_16:2.21.0	12. Veḷuvagāmavassūpagamana	2	
PA_dn_16:2.21.1	Atha kho bhagavā ambapālivane yathābhirantaṁ viharitvā āyasmantaṁ ānandaṁ āmantesi:	2	
PA_dn_16:2.21.2	“āyāmānanda, yena veḷuvagāmako tenupasaṅkamissāmā”ti.	2	
PA_dn_16:2.21.3	“Evaṁ, bhante”ti kho āyasmā ānando bhagavato paccassosi.	2	
PA_dn_16:2.21.4	Atha kho bhagavā mahatā bhikkhusaṅghena saddhiṁ yena veḷuvagāmako tadavasari.	2	
PA_dn_16:2.21.5	Tatra sudaṁ bhagavā veḷuvagāmake viharati.	2	
PA_dn_16:2.22.1	Tatra kho bhagavā bhikkhū āmantesi:	2	
PA_dn_16:2.22.2	“etha tumhe, bhikkhave, samantā vesāliṁ yathāmittaṁ yathāsandiṭṭhaṁ yathāsambhattaṁ vassaṁ upetha.	2	
PA_dn_16:2.22.3	Ahaṁ pana idheva veḷuvagāmake vassaṁ upagacchāmī”ti.	2	
PA_dn_16:2.22.4	“Evaṁ, bhante”ti kho te bhikkhū bhagavato paṭissutvā samantā vesāliṁ yathāmittaṁ yathāsandiṭṭhaṁ yathāsambhattaṁ vassaṁ upagacchiṁsu.	2	
PA_dn_16:2.22.5	Bhagavā pana tattheva veḷuvagāmake vassaṁ upagacchi.	2	
PA_dn_16:2.23.1	Atha kho bhagavato vassūpagatassa kharo ābādho uppajji, bāḷhā vedanā vattanti māraṇantikā.	2	
PA_dn_16:2.23.2	Tā sudaṁ bhagavā sato sampajāno adhivāsesi avihaññamāno.	2	
PA_dn_16:2.23.3	Atha kho bhagavato etadahosi:	2	
PA_dn_16:2.23.4	“na kho metaṁ patirūpaṁ, yvāhaṁ anāmantetvā upaṭṭhāke anapaloketvā bhikkhusaṅghaṁ parinibbāyeyyaṁ.	2	
PA_dn_16:2.23.5	Yannūnāhaṁ imaṁ ābādhaṁ vīriyena paṭipaṇāmetvā jīvitasaṅkhāraṁ adhiṭṭhāya vihareyyan”ti.	2	
PA_dn_16:2.24.1	Atha kho bhagavā taṁ ābādhaṁ vīriyena paṭipaṇāmetvā jīvitasaṅkhāraṁ adhiṭṭhāya vihāsi.	2	
PA_dn_16:2.24.2	Atha kho bhagavato so ābādho paṭippassambhi.	2	
PA_dn_16:2.24.3	Atha kho bhagavā gilānā vuṭṭhito aciravuṭṭhito gelaññā vihārā nikkhamma vihārapacchāyāyaṁ paññatte āsane nisīdi.	2	
PA_dn_16:2.24.4	Atha kho āyasmā ānando yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. Ekamantaṁ nisinno kho āyasmā ānando bhagavantaṁ etadavoca:	2	
PA_dn_16:2.24.5	“diṭṭho me, bhante, bhagavato phāsu; diṭṭhaṁ me, bhante, bhagavato khamanīyaṁ, api ca me, bhante, madhurakajāto viya kāyo.	2	
PA_dn_16:2.24.6	Disāpi me na pakkhāyanti;	2	
PA_dn_16:2.24.7	dhammāpi maṁ na paṭibhanti bhagavato gelaññena, api ca me, bhante, ahosi kācideva assāsamattā:	2	
PA_dn_16:2.24.8	‘na tāva bhagavā parinibbāyissati, na yāva bhagavā bhikkhusaṅghaṁ ārabbha kiñcideva udāharatī’”ti.	2	
PA_dn_16:2.25.1	“Kiṁ panānanda, bhikkhusaṅgho mayi paccāsīsati?	2	
PA_dn_16:2.25.2	Desito, ānanda, mayā dhammo anantaraṁ abāhiraṁ karitvā.	2	
PA_dn_16:2.25.3	Natthānanda, tathāgatassa dhammesu ācariyamuṭṭhi.	2	
PA_dn_16:2.25.4	Yassa nūna, ānanda, evamassa:	2	
PA_dn_16:2.25.5	‘ahaṁ bhikkhusaṅghaṁ pariharissāmī’ti vā ‘mamuddesiko bhikkhusaṅgho’ti vā, so nūna, ānanda, bhikkhusaṅghaṁ ārabbha kiñcideva udāhareyya.	2	
PA_dn_16:2.25.6	Tathāgatassa kho, ānanda, na evaṁ hoti:	2	
PA_dn_16:2.25.7	‘ahaṁ bhikkhusaṅghaṁ pariharissāmī’ti vā ‘mamuddesiko bhikkhusaṅgho’ti vā.	2	
PA_dn_16:2.25.8	Sakiṁ, ānanda, tathāgato bhikkhusaṅghaṁ ārabbha kiñcideva udāharissati.	2	
PA_dn_16:2.25.9	Ahaṁ kho panānanda, etarahi jiṇṇo vuddho mahallako addhagato vayo anuppatto.	2	
PA_dn_16:2.25.10	Āsītiko me vayo vattati.	2	
PA_dn_16:2.25.11	Seyyathāpi, ānanda, jajjarasakaṭaṁ veṭhamissakena yāpeti;	2	
PA_dn_16:2.25.12	evameva kho, ānanda, veṭhamissakena maññe tathāgatassa kāyo yāpeti.	2	
PA_dn_16:2.25.13_0	Yasmiṁ, ānanda, samaye tathāgato sabbanimittānaṁ amanasikārā ekaccānaṁ vedanānaṁ	2	
PA_dn_16:2.25.13_1	nirodhā animittaṁ cetosamādhiṁ upasampajja viharati, phāsutaro, ānanda, tasmiṁ samaye	2	
PA_dn_16:2.25.13_2	tathāgatassa kāyo hoti.	2	
PA_dn_16:2.26.1	Tasmātihānanda, attadīpā viharatha attasaraṇā anaññasaraṇā, dhammadīpā dhammasaraṇā anaññasaraṇā.	2	
PA_dn_16:2.26.2	Kathañcānanda, bhikkhu attadīpo viharati attasaraṇo anaññasaraṇo, dhammadīpo dhammasaraṇo anaññasaraṇo?	2	
PA_dn_16:2.26.3	Idhānanda, bhikkhu kāye kāyānupassī viharati atāpī sampajāno satimā, vineyya loke abhijjhādomanassaṁ.	2	
PA_dn_16:2.26.4	Vedanāsu …pe…	2	
PA_dn_16:2.26.5	citte …pe…	2	
PA_dn_16:2.26.6	dhammesu dhammānupassī viharati ātāpī sampajāno satimā, vineyya loke abhijjhādomanassaṁ.	2	
PA_dn_16:2.26.7	Evaṁ kho, ānanda, bhikkhu attadīpo viharati attasaraṇo anaññasaraṇo, dhammadīpo dhammasaraṇo anaññasaraṇo.	2	
PA_dn_16:2.26.8_0	Ye hi keci, ānanda, etarahi vā mama vā accayena attadīpā viharissanti attasaraṇā	2	
PA_dn_16:2.26.8_1	anaññasaraṇā, dhammadīpā dhammasaraṇā anaññasaraṇā, tamatagge me te, ānanda, bhikkhū	2	
PA_dn_16:2.26.8_2	bhavissanti ye keci sikkhākāmā”ti.	2	
PA_dn_16:2.26.9	Dutiyabhāṇavāro.	2	
PA_dn_16:3.1.0	13. Nimittobhāsakathā	3	
PA_dn_16:3.1.1	Atha kho bhagavā pubbaṇhasamayaṁ nivāsetvā pattacīvaramādāya vesāliṁ piṇḍāya pāvisi.	3	
PA_dn_16:3.1.2	Vesāliyaṁ piṇḍāya caritvā pacchābhattaṁ piṇḍapātapaṭikkanto āyasmantaṁ ānandaṁ āmantesi:	3	
PA_dn_16:3.1.3	“gaṇhāhi, ānanda, nisīdanaṁ,	3	
PA_dn_16:3.1.4	yena cāpālaṁ cetiyaṁ tenupasaṅkamissāma divā vihārāyā”ti.	3	
PA_dn_16:3.1.5	“Evaṁ, bhante”ti kho āyasmā ānando bhagavato paṭissutvā nisīdanaṁ ādāya bhagavantaṁ piṭṭhito piṭṭhito anubandhi.	3	
PA_dn_16:3.2.1	Atha kho bhagavā yena cāpālaṁ cetiyaṁ tenupasaṅkami; upasaṅkamitvā paññatte āsane nisīdi.	3	
PA_dn_16:3.2.2	Āyasmāpi kho ānando bhagavantaṁ abhivādetvā ekamantaṁ nisīdi.	3	
PA_dn_16:3.2.3	Ekamantaṁ nisinnaṁ kho āyasmantaṁ ānandaṁ bhagavā etadavoca:	3	
PA_dn_16:3.2.4_0	“ramaṇīyā, ānanda, vesālī, ramaṇīyaṁ udenaṁ cetiyaṁ, ramaṇīyaṁ gotamakaṁ cetiyaṁ,	3	
PA_dn_16:3.2.4_1	ramaṇīyaṁ sattambaṁ cetiyaṁ, ramaṇīyaṁ bahuputtaṁ cetiyaṁ, ramaṇīyaṁ sārandadaṁ cetiyaṁ,	3	
PA_dn_16:3.2.4_2	ramaṇīyaṁ cāpālaṁ cetiyaṁ.	3	
PA_dn_16:3.3.1	Yassa kassaci, ānanda, cattāro iddhipādā bhāvitā bahulīkatā yānīkatā vatthukatā anuṭṭhitā paricitā susamāraddhā, so ākaṅkhamāno kappaṁ vā tiṭṭheyya kappāvasesaṁ vā.	3	
PA_dn_16:3.3.2_0	Tathāgatassa kho, ānanda, cattāro iddhipādā bhāvitā bahulīkatā yānīkatā vatthukatā	3	
PA_dn_16:3.3.2_1	anuṭṭhitā paricitā susamāraddhā, so ākaṅkhamāno, ānanda, tathāgato kappaṁ vā tiṭṭheyya kappāvasesaṁ vā”ti.	3	
PA_dn_16:3.4.1	Evampi kho āyasmā ānando bhagavatā oḷārike nimitte kayiramāne oḷārike obhāse kayiramāne nāsakkhi paṭivijjhituṁ;	3	
PA_dn_16:3.4.2	na bhagavantaṁ yāci:	3	
PA_dn_16:3.4.3	“tiṭṭhatu, bhante, bhagavā kappaṁ, tiṭṭhatu sugato kappaṁ bahujanahitāya bahujanasukhāya lokānukampāya atthāya hitāya sukhāya devamanussānan”ti, yathā taṁ mārena pariyuṭṭhitacitto.	3	
PA_dn_16:3.5.1	Dutiyampi kho bhagavā …pe…	3	
PA_dn_16:3.5.2	tatiyampi kho bhagavā āyasmantaṁ ānandaṁ āmantesi:	3	
PA_dn_16:3.5.3_0	“ramaṇīyā, ānanda, vesālī, ramaṇīyaṁ udenaṁ cetiyaṁ, ramaṇīyaṁ gotamakaṁ cetiyaṁ,	3	
PA_dn_16:3.5.3_1	ramaṇīyaṁ sattambaṁ cetiyaṁ, ramaṇīyaṁ bahuputtaṁ cetiyaṁ, ramaṇīyaṁ sārandadaṁ cetiyaṁ,	3	
PA_dn_16:3.5.3_2	ramaṇīyaṁ cāpālaṁ cetiyaṁ.	3	
PA_dn_16:3.5.4	Yassa kassaci, ānanda, cattāro iddhipādā bhāvitā bahulīkatā yānīkatā vatthukatā anuṭṭhitā paricitā susamāraddhā, so ākaṅkhamāno kappaṁ vā tiṭṭheyya kappāvasesaṁ vā.	3	
PA_dn_16:3.5.5_0	Tathāgatassa kho, ānanda, cattāro iddhipādā bhāvitā bahulīkatā yānīkatā vatthukatā	3	
PA_dn_16:3.5.5_1	anuṭṭhitā paricitā susamāraddhā, so ākaṅkhamāno, ānanda, tathāgato kappaṁ vā tiṭṭheyya kappāvasesaṁ vā”ti.	3	
PA_dn_16:3.5.6	Evampi kho āyasmā ānando bhagavatā oḷārike nimitte kayiramāne oḷārike obhāse kayiramāne nāsakkhi paṭivijjhituṁ;	3	
PA_dn_16:3.5.7	na bhagavantaṁ yāci:	3	
PA_dn_16:3.5.8	“tiṭṭhatu, bhante, bhagavā kappaṁ, tiṭṭhatu sugato kappaṁ bahujanahitāya bahujanasukhāya lokānukampāya atthāya hitāya sukhāya devamanussānan”ti, yathā taṁ mārena pariyuṭṭhitacitto.	3	
PA_dn_16:3.6.1	Atha kho bhagavā āyasmantaṁ ānandaṁ āmantesi:	3	
PA_dn_16:3.6.2	“gaccha tvaṁ, ānanda,	3	
PA_dn_16:3.6.3	yassadāni kālaṁ maññasī”ti.	3	
PA_dn_16:3.6.4	“Evaṁ, bhante”ti kho āyasmā ānando bhagavato paṭissutvā uṭṭhāyāsanā bhagavantaṁ abhivādetvā padakkhiṇaṁ katvā avidūre aññatarasmiṁ rukkhamūle nisīdi.	3	
PA_dn_16:3.7.0	14. Mārayācanakathā	3	
PA_dn_16:3.7.1	Atha kho māro pāpimā acirapakkante āyasmante ānande yena bhagavā tenupasaṅkami; upasaṅkamitvā ekamantaṁ aṭṭhāsi. Ekamantaṁ ṭhito kho māro pāpimā bhagavantaṁ etadavoca:	3	
PA_dn_16:3.7.2	“parinibbātu dāni, bhante, bhagavā, parinibbātu sugato, parinibbānakālo dāni, bhante, bhagavato.	3	
PA_dn_16:3.7.3	Bhāsitā kho panesā, bhante, bhagavatā vācā:	3	
PA_dn_16:3.7.4_0	‘na tāvāhaṁ, pāpima, parinibbāyissāmi, yāva me bhikkhū na sāvakā bhavissanti viyattā	3	
PA_dn_16:3.7.4_1	vinītā visāradā bahussutā dhammadharā dhammānudhammappaṭipannā sāmīcippaṭipannā anudhammacārino,	3	
PA_dn_16:3.7.4_2	sakaṁ ācariyakaṁ uggahetvā ācikkhissanti desessanti paññapessanti paṭṭhapessanti	3	
PA_dn_16:3.7.4_3	vivarissanti vibhajissanti uttānīkarissanti, uppannaṁ parappavādaṁ sahadhammena suniggahitaṁ	3	
PA_dn_16:3.7.4_4	niggahetvā sappāṭihāriyaṁ dhammaṁ desessantī’ti.	3	
PA_dn_16:3.8.1_0	Etarahi kho pana, bhante, bhikkhū bhagavato sāvakā viyattā vinītā visāradā bahussutā	3	
PA_dn_16:3.8.1_1	dhammadharā dhammānudhammappaṭipannā sāmīcippaṭipannā anudhammacārino, sakaṁ ācariyakaṁ	3	
PA_dn_16:3.8.1_2	uggahetvā ācikkhanti desenti paññapenti paṭṭhapenti vivaranti vibhajanti uttānīkaronti,	3	
PA_dn_16:3.8.1_3	uppannaṁ parappavādaṁ sahadhammena suniggahitaṁ niggahetvā sappāṭihāriyaṁ dhammaṁ desenti.	3	
PA_dn_16:3.8.2	Parinibbātu dāni, bhante, bhagavā, parinibbātu sugato, parinibbānakālo dāni, bhante, bhagavato.	3	
PA_dn_16:3.8.3	Bhāsitā kho panesā, bhante, bhagavatā vācā:	3	
PA_dn_16:3.8.4_0	‘na tāvāhaṁ, pāpima, parinibbāyissāmi, yāva me bhikkhuniyo na sāvikā bhavissanti	3	
PA_dn_16:3.8.4_1	viyattā vinītā visāradā bahussutā dhammadharā dhammānudhammappaṭipannā sāmīcippaṭipannā	3	
PA_dn_16:3.8.4_2	anudhammacāriniyo, sakaṁ ācariyakaṁ uggahetvā ācikkhissanti desessanti paññapessanti	3	
PA_dn_16:3.8.4_3	paṭṭhapessanti vivarissanti vibhajissanti uttānīkarissanti, uppannaṁ parappavādaṁ	3	
PA_dn_16:3.8.4_4	sahadhammena suniggahitaṁ niggahetvā sappāṭihāriyaṁ dhammaṁ desessantī’ti.	3	
PA_dn_16:3.8.5_0	Etarahi kho pana, bhante, bhikkhuniyo bhagavato sāvikā viyattā vinītā visāradā bahussutā	3	
PA_dn_16:3.8.5_1	dhammadharā dhammānudhammappaṭipannā sāmīcippaṭipannā anudhammacāriniyo, sakaṁ ācariyakaṁ	3	
PA_dn_16:3.8.5_2	uggahetvā ācikkhanti desenti paññapenti paṭṭhapenti vivaranti vibhajanti uttānīkaronti,	3	
PA_dn_16:3.8.5_3	uppannaṁ parappavādaṁ sahadhammena suniggahitaṁ niggahetvā sappāṭihāriyaṁ dhammaṁ desenti.	3	
PA_dn_16:3.8.6	Parinibbātu dāni, bhante, bhagavā, parinibbātu sugato, parinibbānakālo dāni, bhante, bhagavato.	3	
PA_dn_16:3.8.7	Bhāsitā kho panesā, bhante, bhagavatā vācā:	3	
PA_dn_16:3.8.8_0	‘na tāvāhaṁ, pāpima, parinibbāyissāmi, yāva me upāsakā na sāvakā bhavissanti viyattā	3	
PA_dn_16:3.8.8_1	vinītā visāradā bahussutā dhammadharā dhammānudhammappaṭipannā sāmīcippaṭipannā anudhammacārino,	3	
PA_dn_16:3.8.8_2	sakaṁ ācariyakaṁ uggahetvā ācikkhissanti desessanti paññapessanti paṭṭhapessanti	3	
PA_dn_16:3.8.8_3	vivarissanti vibhajissanti uttānīkarissanti, uppannaṁ parappavādaṁ sahadhammena suniggahitaṁ	3	
PA_dn_16:3.8.8_4	niggahetvā sappāṭihāriyaṁ dhammaṁ desessantī’ti.	3	
PA_dn_16:3.8.9_0	Etarahi kho pana, bhante, upāsakā bhagavato sāvakā viyattā vinītā visāradā bahussutā	3	
PA_dn_16:3.8.9_1	dhammadharā dhammānudhammappaṭipannā sāmīcippaṭipannā anudhammacārino, sakaṁ ācariyakaṁ	3	
PA_dn_16:3.8.9_2	uggahetvā ācikkhanti desenti paññapenti paṭṭhapenti vivaranti vibhajanti uttānīkaronti,	3	
PA_dn_16:3.8.9_3	uppannaṁ parappavādaṁ sahadhammena suniggahitaṁ niggahetvā sappāṭihāriyaṁ dhammaṁ desenti.	3	
PA_dn_16:3.8.10	Parinibbātu dāni, bhante, bhagavā, parinibbātu sugato, parinibbānakālo dāni, bhante, bhagavato.	3	
PA_dn_16:3.8.11	Bhāsitā kho panesā, bhante, bhagavatā vācā:	3	
PA_dn_16:3.8.12_0	‘na tāvāhaṁ, pāpima, parinibbāyissāmi, yāva me upāsikā na sāvikā bhavissanti viyattā	3	
PA_dn_16:3.8.12_1	vinītā visāradā bahussutā dhammadharā dhammānudhammappaṭipannā sāmīcippaṭipannā anudhammacāriniyo,	3	
PA_dn_16:3.8.12_2	sakaṁ ācariyakaṁ uggahetvā ācikkhissanti desessanti paññapessanti paṭṭhapessanti	3	
PA_dn_16:3.8.12_3	vivarissanti vibhajissanti uttānīkarissanti, uppannaṁ parappavādaṁ sahadhammena suniggahitaṁ	3	
PA_dn_16:3.8.12_4	niggahetvā sappāṭihāriyaṁ dhammaṁ desessantī’ti.	3	
PA_dn_16:3.8.13_0	Etarahi kho pana, bhante, upāsikā bhagavato sāvikā viyattā vinītā visāradā bahussutā	3	
PA_dn_16:3.8.13_1	dhammadharā dhammānudhammappaṭipannā sāmīcippaṭipannā anudhammacāriniyo, sakaṁ ācariyakaṁ	3	
PA_dn_16:3.8.13_2	uggahetvā ācikkhanti desenti paññapenti paṭṭhapenti vivaranti vibhajanti uttānīkaronti,	3	
PA_dn_16:3.8.13_3	uppannaṁ parappavādaṁ sahadhammena suniggahitaṁ niggahetvā sappāṭihāriyaṁ dhammaṁ desenti.	3	
PA_dn_16:3.8.14	Parinibbātu dāni, bhante, bhagavā, parinibbātu sugato, parinibbānakālo dāni, bhante, bhagavato.	3	
PA_dn_16:3.8.15	Bhāsitā kho panesā, bhante, bhagavatā vācā:	3	
PA_dn_16:3.8.16	‘na tāvāhaṁ, pāpima, parinibbāyissāmi, yāva me idaṁ brahmacariyaṁ na iddhañceva bhavissati phītañca vitthārikaṁ bāhujaññaṁ puthubhūtaṁ yāva devamanussehi suppakāsitan’ti.	3	
PA_dn_16:3.8.17	Etarahi kho pana, bhante, bhagavato brahmacariyaṁ iddhañceva phītañca vitthārikaṁ bāhujaññaṁ puthubhūtaṁ, yāva devamanussehi suppakāsitaṁ.	3	
PA_dn_16:3.8.18	Parinibbātu dāni, bhante, bhagavā, parinibbātu sugato, parinibbānakālo dāni, bhante, bhagavato”ti.	3	
PA_dn_16:3.9.1	Evaṁ vutte, bhagavā māraṁ pāpimantaṁ etadavoca:	3	
PA_dn_16:3.9.2	“appossukko tvaṁ, pāpima, hohi, na ciraṁ tathāgatassa parinibbānaṁ bhavissati.	3	
PA_dn_16:3.9.3	Ito tiṇṇaṁ māsānaṁ accayena tathāgato parinibbāyissatī”ti.	3	
PA_dn_16:3.10.0	15. Āyusaṅkhāraossajjana	3	
PA_dn_16:3.10.1	Atha kho bhagavā cāpāle cetiye sato sampajāno āyusaṅkhāraṁ ossaji.	3	
PA_dn_16:3.10.2	Ossaṭṭhe ca bhagavatā āyusaṅkhāre mahābhūmicālo ahosi bhiṁsanako salomahaṁso, devadundubhiyo ca phaliṁsu.	3	
PA_dn_16:3.10.3	Atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi:	3	
PA_dn_16:3.10.4	“Tulamatulañca sambhavaṁ,	3	
PA_dn_16:3.10.5	Bhavasaṅkhāramavassaji muni;	3	
PA_dn_16:3.10.6	Ajjhattarato samāhito,	3	
PA_dn_16:3.10.7	Abhindi kavacamivattasambhavan”ti.	3	
PA_dn_16:3.11.0	16. Mahābhūmicālahetu	3	
PA_dn_16:3.11.1	Atha kho āyasmato ānandassa etadahosi:	3	
PA_dn_16:3.11.2	“acchariyaṁ vata bho, abbhutaṁ vata bho, mahā vatāyaṁ bhūmicālo;	3	
PA_dn_16:3.11.3	sumahā vatāyaṁ bhūmicālo bhiṁsanako salomahaṁso; devadundubhiyo ca phaliṁsu.	3	
PA_dn_16:3.11.4	Ko nu kho hetu ko paccayo mahato bhūmicālassa pātubhāvāyā”ti?	3	
PA_dn_16:3.12.1	Atha kho āyasmā ānando yena bhagavā tenupasaṅkami,	3	
PA_dn_16:3.12.2	upasaṅkamitvā bhagavantaṁ abhivādetvā ekamantaṁ nisīdi,	3	
PA_dn_16:3.12.3	ekamantaṁ nisinno kho āyasmā ānando bhagavantaṁ etadavoca:	3	
PA_dn_16:3.12.4	“acchariyaṁ, bhante, abbhutaṁ, bhante.	3	
PA_dn_16:3.12.5	Mahā vatāyaṁ, bhante, bhūmicālo;	3	
PA_dn_16:3.12.6	sumahā vatāyaṁ, bhante, bhūmicālo bhiṁsanako salomahaṁso; devadundubhiyo ca phaliṁsu.	3	
PA_dn_16:3.12.7	Ko nu kho, bhante, hetu ko paccayo mahato bhūmicālassa pātubhāvāyā”ti?	3	
PA_dn_16:3.13.1	“Aṭṭha kho ime, ānanda, hetū, aṭṭha paccayā mahato bhūmicālassa pātubhāvāya.	3	
PA_dn_16:3.13.2	Katame aṭṭha?	3	
PA_dn_16:3.13.3_0	Ayaṁ, ānanda, mahāpathavī udake patiṭṭhitā, udakaṁ vāte patiṭṭhitaṁ, vāto ākāsaṭṭho.	3	
PA_dn_16:3.13.3_1	Hoti kho so, ānanda, samayo, yaṁ mahāvātā vāyanti. Mahāvātā vāyantā udakaṁ kampenti.	3	
PA_dn_16:3.13.3_2	Udakaṁ kampitaṁ pathaviṁ kampeti.	3	
PA_dn_16:3.13.4	Ayaṁ paṭhamo hetu paṭhamo paccayo mahato bhūmicālassa pātubhāvāya.	3	
PA_dn_16:3.14.1_0	Puna caparaṁ, ānanda, samaṇo vā hoti brāhmaṇo vā iddhimā cetovasippatto, devo vā	3	
PA_dn_16:3.14.1_1	mahiddhiko mahānubhāvo, tassa parittā pathavīsaññā bhāvitā hoti, appamāṇā āposaññā.	3	
PA_dn_16:3.14.1_2	So imaṁ pathaviṁ kampeti saṅkampeti sampakampeti sampavedheti.	3	
PA_dn_16:3.14.2	Ayaṁ dutiyo hetu dutiyo paccayo mahato bhūmicālassa pātubhāvāya.	3	
PA_dn_16:3.15.1	Puna caparaṁ, ānanda, yadā bodhisatto tusitakāyā cavitvā sato sampajāno mātukucchiṁ okkamati, tadāyaṁ pathavī kampati saṅkampati sampakampati sampavedhati.	3	
PA_dn_16:3.15.2	Ayaṁ tatiyo hetu tatiyo paccayo mahato bhūmicālassa pātubhāvāya.	3	
PA_dn_16:3.16.1	Puna caparaṁ, ānanda, yadā bodhisatto sato sampajāno mātukucchismā nikkhamati, tadāyaṁ pathavī kampati saṅkampati sampakampati sampavedhati.	3	
PA_dn_16:3.16.2	Ayaṁ catuttho hetu catuttho paccayo mahato bhūmicālassa pātubhāvāya.	3	
PA_dn_16:3.17.1	Puna caparaṁ, ānanda, yadā tathāgato anuttaraṁ sammāsambodhiṁ abhisambujjhati, tadāyaṁ pathavī kampati saṅkampati sampakampati sampavedhati.	3	
PA_dn_16:3.17.2	Ayaṁ pañcamo hetu pañcamo paccayo mahato bhūmicālassa pātubhāvāya.	3	
PA_dn_16:3.18.1	Puna caparaṁ, ānanda, yadā tathāgato anuttaraṁ dhammacakkaṁ pavatteti, tadāyaṁ pathavī kampati saṅkampati sampakampati sampavedhati.	3	
PA_dn_16:3.18.2	Ayaṁ chaṭṭho hetu chaṭṭho paccayo mahato bhūmicālassa pātubhāvāya.	3	
PA_dn_16:3.19.1	Puna caparaṁ, ānanda, yadā tathāgato sato sampajāno āyusaṅkhāraṁ ossajjati, tadāyaṁ pathavī kampati saṅkampati sampakampati sampavedhati.	3	
PA_dn_16:3.19.2	Ayaṁ sattamo hetu sattamo paccayo mahato bhūmicālassa pātubhāvāya.	3	
PA_dn_16:3.20.1	Puna caparaṁ, ānanda, yadā tathāgato anupādisesāya nibbānadhātuyā parinibbāyati, tadāyaṁ pathavī kampati saṅkampati sampakampati sampavedhati.	3	
PA_dn_16:3.20.2	Ayaṁ aṭṭhamo hetu aṭṭhamo paccayo mahato bhūmicālassa pātubhāvāya.	3	
PA_dn_16:3.20.3	Ime kho, ānanda, aṭṭha hetū, aṭṭha paccayā mahato bhūmicālassa pātubhāvāya.	3	
PA_dn_16:3.21.0	17. Aṭṭhaparisā	3	
PA_dn_16:3.21.1	Aṭṭha kho imā, ānanda, parisā.	3	
PA_dn_16:3.21.2	Katamā aṭṭha?	3	
PA_dn_16:3.21.3	Khattiyaparisā, brāhmaṇaparisā, gahapatiparisā, samaṇaparisā, cātumahārājikaparisā, tāvatiṁsaparisā, māraparisā, brahmaparisā.	3	
PA_dn_16:3.22.1	Abhijānāmi kho panāhaṁ, ānanda, anekasataṁ khattiyaparisaṁ upasaṅkamitā.	3	
PA_dn_16:3.22.2	Tatrapi mayā sannisinnapubbañceva sallapitapubbañca sākacchā ca samāpajjitapubbā.	3	
PA_dn_16:3.22.3	Tattha yādisako tesaṁ vaṇṇo hoti, tādisako mayhaṁ vaṇṇo hoti. Yādisako tesaṁ saro hoti, tādisako mayhaṁ saro hoti.	3	
PA_dn_16:3.22.4	Dhammiyā kathāya sandassemi samādapemi samuttejemi sampahaṁsemi.	3	
PA_dn_16:3.22.5	Bhāsamānañca maṁ na jānanti:	3	
PA_dn_16:3.22.6	‘ko nu kho ayaṁ bhāsati devo vā manusso vā’ti?	3	
PA_dn_16:3.22.7	Dhammiyā kathāya sandassetvā samādapetvā samuttejetvā sampahaṁsetvā antaradhāyāmi.	3	
PA_dn_16:3.22.8	Antarahitañca maṁ na jānanti:	3	
PA_dn_16:3.22.9	‘ko nu kho ayaṁ antarahito devo vā manusso vā’ti?	3	
PA_dn_16:3.23.1	Abhijānāmi kho panāhaṁ, ānanda, anekasataṁ brāhmaṇaparisaṁ …pe…	3	
PA_dn_16:3.23.2	gahapatiparisaṁ …	3	
PA_dn_16:3.23.3	samaṇaparisaṁ …	3	
PA_dn_16:3.23.4	cātumahārājikaparisaṁ …	3	
PA_dn_16:3.23.5	tāvatiṁsaparisaṁ …	3	
PA_dn_16:3.23.6	māraparisaṁ …	3	
PA_dn_16:3.23.7	brahmaparisaṁ upasaṅkamitā.	3	
PA_dn_16:3.23.8	Tatrapi mayā sannisinnapubbañceva sallapitapubbañca sākacchā ca samāpajjitapubbā.	3	
PA_dn_16:3.23.9	Tattha yādisako tesaṁ vaṇṇo hoti, tādisako mayhaṁ vaṇṇo hoti.	3	
PA_dn_16:3.23.10	Yādisako tesaṁ saro hoti, tādisako mayhaṁ saro hoti.	3	
PA_dn_16:3.23.11	Dhammiyā kathāya sandassemi samādapemi samuttejemi sampahaṁsemi.	3	
PA_dn_16:3.23.12	Bhāsamānañca maṁ na jānanti:	3	
PA_dn_16:3.23.13	‘ko nu kho ayaṁ bhāsati devo vā manusso vā’ti?	3	
PA_dn_16:3.23.14	Dhammiyā kathāya sandassetvā samādapetvā samuttejetvā sampahaṁsetvā antaradhāyāmi.	3	
PA_dn_16:3.23.15	Antarahitañca maṁ na jānanti:	3	
PA_dn_16:3.23.16	‘ko nu kho ayaṁ antarahito devo vā manusso vā’ti?	3	
PA_dn_16:3.23.17	Imā kho, ānanda, aṭṭha parisā.	3	
PA_dn_16:3.24.0	18. Aṭṭhaabhibhāyatana	3	
PA_dn_16:3.24.1	Aṭṭha kho imāni, ānanda, abhibhāyatanāni.	3	
PA_dn_16:3.24.2	Katamāni aṭṭha?	3	
PA_dn_16:3.25.1	Ajjhattaṁ rūpasaññī eko bahiddhā rūpāni passati parittāni suvaṇṇadubbaṇṇāni.	3	
PA_dn_16:3.25.2	‘Tāni abhibhuyya jānāmi passāmī’ti evaṁsaññī hoti.	3	
PA_dn_16:3.25.3	Idaṁ paṭhamaṁ abhibhāyatanaṁ.	3	
PA_dn_16:3.26.1	Ajjhattaṁ rūpasaññī eko bahiddhā rūpāni passati appamāṇāni suvaṇṇadubbaṇṇāni.	3	
PA_dn_16:3.26.2	‘Tāni abhibhuyya jānāmi passāmī’ti evaṁsaññī hoti.	3	
PA_dn_16:3.26.3	Idaṁ dutiyaṁ abhibhāyatanaṁ.	3	
PA_dn_16:3.27.1	Ajjhattaṁ arūpasaññī eko bahiddhā rūpāni passati parittāni suvaṇṇadubbaṇṇāni.	3	
PA_dn_16:3.27.2	‘Tāni abhibhuyya jānāmi passāmī’ti evaṁsaññī hoti.	3	
PA_dn_16:3.27.3	Idaṁ tatiyaṁ abhibhāyatanaṁ.	3	
PA_dn_16:3.28.1	Ajjhattaṁ arūpasaññī eko bahiddhā rūpāni passati appamāṇāni suvaṇṇadubbaṇṇāni.	3	
PA_dn_16:3.28.2	‘Tāni abhibhuyya jānāmi passāmī’ti evaṁsaññī hoti.	3	
PA_dn_16:3.28.3	Idaṁ catutthaṁ abhibhāyatanaṁ.	3	
PA_dn_16:3.29.1	Ajjhattaṁ arūpasaññī eko bahiddhā rūpāni passati nīlāni nīlavaṇṇāni nīlanidassanāni nīlanibhāsāni.	3	
PA_dn_16:3.29.2_0	Seyyathāpi nāma umāpupphaṁ nīlaṁ nīlavaṇṇaṁ nīlanidassanaṁ nīlanibhāsaṁ. Seyyathā	3	
PA_dn_16:3.29.2_1	vā pana taṁ vatthaṁ bārāṇaseyyakaṁ ubhatobhāgavimaṭṭhaṁ nīlaṁ nīlavaṇṇaṁ nīlanidassanaṁ nīlanibhāsaṁ.	3	
PA_dn_16:3.29.3	Evameva ajjhattaṁ arūpasaññī eko bahiddhā rūpāni passati nīlāni nīlavaṇṇāni nīlanidassanāni nīlanibhāsāni.	3	
PA_dn_16:3.29.4	‘Tāni abhibhuyya jānāmi passāmī’ti evaṁsaññī hoti.	3	
PA_dn_16:3.29.5	Idaṁ pañcamaṁ abhibhāyatanaṁ.	3	
PA_dn_16:3.30.1	Ajjhattaṁ arūpasaññī eko bahiddhā rūpāni passati pītāni pītavaṇṇāni pītanidassanāni pītanibhāsāni.	3	
PA_dn_16:3.30.2_0	Seyyathāpi nāma kaṇikārapupphaṁ pītaṁ pītavaṇṇaṁ pītanidassanaṁ pītanibhāsaṁ. Seyyathā	3	
PA_dn_16:3.30.2_1	vā pana taṁ vatthaṁ bārāṇaseyyakaṁ ubhatobhāgavimaṭṭhaṁ pītaṁ pītavaṇṇaṁ pītanidassanaṁ pītanibhāsaṁ.	3	
PA_dn_16:3.30.3	Evameva ajjhattaṁ arūpasaññī eko bahiddhā rūpāni passati pītāni pītavaṇṇāni pītanidassanāni pītanibhāsāni.	3	
PA_dn_16:3.30.4	‘Tāni abhibhuyya jānāmi passāmī’ti evaṁsaññī hoti.	3	
PA_dn_16:3.30.5	Idaṁ chaṭṭhaṁ abhibhāyatanaṁ.	3	
PA_dn_16:3.31.1	Ajjhattaṁ arūpasaññī eko bahiddhā rūpāni passati lohitakāni lohitakavaṇṇāni lohitakanidassanāni lohitakanibhāsāni.	3	
PA_dn_16:3.31.2_0	Seyyathāpi nāma bandhujīvakapupphaṁ lohitakaṁ lohitakavaṇṇaṁ lohitakanidassanaṁ lohitakanibhāsaṁ.	3	
PA_dn_16:3.31.2_1	Seyyathā vā pana taṁ vatthaṁ bārāṇaseyyakaṁ ubhatobhāgavimaṭṭhaṁ lohitakaṁ lohitakavaṇṇaṁ	3	
PA_dn_16:3.31.2_2	lohitakanidassanaṁ lohitakanibhāsaṁ.	3	
PA_dn_16:3.31.3	Evameva ajjhattaṁ arūpasaññī eko bahiddhā rūpāni passati lohitakāni lohitakavaṇṇāni lohitakanidassanāni lohitakanibhāsāni.	3	
PA_dn_16:3.31.4	‘Tāni abhibhuyya jānāmi passāmī’ti evaṁsaññī hoti.	3	
PA_dn_16:3.31.5	Idaṁ sattamaṁ abhibhāyatanaṁ.	3	
PA_dn_16:3.32.1	Ajjhattaṁ arūpasaññī eko bahiddhā rūpāni passati odātāni odātavaṇṇāni odātanidassanāni odātanibhāsāni.	3	
PA_dn_16:3.32.2_0	Seyyathāpi nāma osadhitārakā odātā odātavaṇṇā odātanidassanā odātanibhāsā. Seyyathā	3	
PA_dn_16:3.32.2_1	vā pana taṁ vatthaṁ bārāṇaseyyakaṁ ubhatobhāgavimaṭṭhaṁ odātaṁ odātavaṇṇaṁ odātanidassanaṁ odātanibhāsaṁ.	3	
PA_dn_16:3.32.3	Evameva ajjhattaṁ arūpasaññī eko bahiddhā rūpāni passati odātāni odātavaṇṇāni odātanidassanāni odātanibhāsāni.	3	
PA_dn_16:3.32.4	‘Tāni abhibhuyya jānāmi passāmī’ti evaṁsaññī hoti.	3	
PA_dn_16:3.32.5	Idaṁ aṭṭhamaṁ abhibhāyatanaṁ.	3	
PA_dn_16:3.32.6	Imāni kho, ānanda, aṭṭha abhibhāyatanāni.	3	
PA_dn_16:3.33.0	19. Aṭṭhavimokkha	3	
PA_dn_16:3.33.1	Aṭṭha kho ime, ānanda, vimokkhā.	3	
PA_dn_16:3.33.2	Katame aṭṭha?	3	
PA_dn_16:3.33.3	Rūpī rūpāni passati,	3	
PA_dn_16:3.33.4	ayaṁ paṭhamo vimokkho.	3	
PA_dn_16:3.33.5	Ajjhattaṁ arūpasaññī bahiddhā rūpāni passati,	3	
PA_dn_16:3.33.6	ayaṁ dutiyo vimokkho.	3	
PA_dn_16:3.33.7	Subhanteva adhimutto hoti,	3	
PA_dn_16:3.33.8	ayaṁ tatiyo vimokkho.	3	
PA_dn_16:3.33.9	Sabbaso rūpasaññānaṁ samatikkamā paṭighasaññānaṁ atthaṅgamā nānattasaññānaṁ amanasikārā ‘ananto ākāso’ti ākāsānañcāyatanaṁ upasampajja viharati,	3	
PA_dn_16:3.33.10	ayaṁ catuttho vimokkho.	3	
PA_dn_16:3.33.11	Sabbaso ākāsānañcāyatanaṁ samatikkamma ‘anantaṁ viññāṇan’ti viññāṇañcāyatanaṁ upasampajja viharati,	3	
PA_dn_16:3.33.12	ayaṁ pañcamo vimokkho.	3	
PA_dn_16:3.33.13	Sabbaso viññāṇañcāyatanaṁ samatikkamma ‘natthi kiñcī’ti ākiñcaññāyatanaṁ upasampajja viharati,	3	
PA_dn_16:3.33.14	ayaṁ chaṭṭho vimokkho.	3	
PA_dn_16:3.33.15	Sabbaso ākiñcaññāyatanaṁ samatikkamma nevasaññānāsaññāyatanaṁ upasampajja viharati,	3	
PA_dn_16:3.33.16	ayaṁ sattamo vimokkho.	3	
PA_dn_16:3.33.17	Sabbaso nevasaññānāsaññāyatanaṁ samatikkamma saññāvedayitanirodhaṁ upasampajja viharati,	3	
PA_dn_16:3.33.18	ayaṁ aṭṭhamo vimokkho.	3	
PA_dn_16:3.33.19	Ime kho, ānanda, aṭṭha vimokkhā.	3	
PA_dn_16:3.34.1	Ekamidāhaṁ, ānanda, samayaṁ uruvelāyaṁ viharāmi najjā nerañjarāya tīre ajapālanigrodhe paṭhamābhisambuddho.	3	
PA_dn_16:3.34.2	Atha kho, ānanda, māro pāpimā yenāhaṁ tenupasaṅkami; upasaṅkamitvā ekamantaṁ aṭṭhāsi. Ekamantaṁ ṭhito kho, ānanda, māro pāpimā maṁ etadavoca:	3	
PA_dn_16:3.34.3	‘parinibbātu dāni, bhante, bhagavā; parinibbātu sugato, parinibbānakālo dāni, bhante, bhagavato’ti.	3	
PA_dn_16:3.34.4	Evaṁ vutte, ahaṁ, ānanda, māraṁ pāpimantaṁ etadavocaṁ:	3	
PA_dn_16:3.35.1_0	‘Na tāvāhaṁ, pāpima, parinibbāyissāmi, yāva me bhikkhū na sāvakā bhavissanti viyattā	3	
PA_dn_16:3.35.1_1	vinītā visāradā bahussutā dhammadharā dhammānudhammappaṭipannā sāmīcippaṭipannā anudhammacārino,	3	
PA_dn_16:3.35.1_2	sakaṁ ācariyakaṁ uggahetvā ācikkhissanti desessanti paññapessanti paṭṭhapessanti	3	
PA_dn_16:3.35.1_3	vivarissanti vibhajissanti uttānīkarissanti, uppannaṁ parappavādaṁ sahadhammena suniggahitaṁ	3	
PA_dn_16:3.35.1_4	niggahetvā sappāṭihāriyaṁ dhammaṁ desessanti.	3	
PA_dn_16:3.35.2_0	Na tāvāhaṁ, pāpima, parinibbāyissāmi, yāva me bhikkhuniyo na sāvikā bhavissanti viyattā	3	
PA_dn_16:3.35.2_1	vinītā visāradā bahussutā dhammadharā dhammānudhammappaṭipannā sāmīcippaṭipannā anudhammacāriniyo,	3	
PA_dn_16:3.35.2_2	sakaṁ ācariyakaṁ uggahetvā ācikkhissanti desessanti paññapessanti paṭṭhapessanti	3	
PA_dn_16:3.35.2_3	vivarissanti vibhajissanti uttānīkarissanti, uppannaṁ parappavādaṁ sahadhammena suniggahitaṁ	3	
PA_dn_16:3.35.2_4	niggahetvā sappāṭihāriyaṁ dhammaṁ desessanti.	3	
PA_dn_16:3.35.3_0	Na tāvāhaṁ, pāpima, parinibbāyissāmi, yāva me upāsakā na sāvakā bhavissanti viyattā	3	
PA_dn_16:3.35.3_1	vinītā visāradā bahussutā dhammadharā dhammānudhammappaṭipannā sāmīcippaṭipannā anudhammacārino,	3	
PA_dn_16:3.35.3_2	sakaṁ ācariyakaṁ uggahetvā ācikkhissanti desessanti paññapessanti paṭṭhapessanti	3	
PA_dn_16:3.35.3_3	vivarissanti vibhajissanti uttānīkarissanti, uppannaṁ parappavādaṁ sahadhammena suniggahitaṁ	3	
PA_dn_16:3.35.3_4	niggahetvā sappāṭihāriyaṁ dhammaṁ desessanti.	3	
PA_dn_16:3.35.4_0	Na tāvāhaṁ, pāpima, parinibbāyissāmi, yāva me upāsikā na sāvikā bhavissanti viyattā	3	
PA_dn_16:3.35.4_1	vinītā visāradā bahussutā dhammadharā dhammānudhammappaṭipannā sāmīcippaṭipannā anudhammacāriniyo,	3	
PA_dn_16:3.35.4_2	sakaṁ ācariyakaṁ uggahetvā ācikkhissanti desessanti paññapessanti paṭṭhapessanti	3	
PA_dn_16:3.35.4_3	vivarissanti vibhajissanti uttānīkarissanti, uppannaṁ parappavādaṁ sahadhammena suniggahitaṁ	3	
PA_dn_16:3.35.4_4	niggahetvā sappāṭihāriyaṁ dhammaṁ desessanti.	3	
PA_dn_16:3.35.5	Na tāvāhaṁ, pāpima, parinibbāyissāmi, yāva me idaṁ brahmacariyaṁ na iddhañceva bhavissati phītañca vitthārikaṁ bāhujaññaṁ puthubhūtaṁ yāva devamanussehi suppakāsitan’ti.	3	
PA_dn_16:3.36.1	Idāneva kho, ānanda, ajja cāpāle cetiye māro pāpimā yenāhaṁ tenupasaṅkami; upasaṅkamitvā ekamantaṁ aṭṭhāsi. Ekamantaṁ ṭhito kho, ānanda, māro pāpimā maṁ etadavoca:	3	
PA_dn_16:3.36.2	‘parinibbātu dāni, bhante, bhagavā, parinibbātu sugato, parinibbānakālo dāni, bhante, bhagavato.	3	
PA_dn_16:3.36.3	Bhāsitā kho panesā, bhante, bhagavatā vācā:	3	
PA_dn_16:3.36.4	“na tāvāhaṁ, pāpima, parinibbāyissāmi, yāva me bhikkhū na sāvakā bhavissanti …pe…	3	
PA_dn_16:3.36.5	yāva me bhikkhuniyo na sāvikā bhavissanti …pe…	3	
PA_dn_16:3.36.6	yāva me upāsakā na sāvakā bhavissanti …pe…	3	
PA_dn_16:3.36.7	yāva me upāsikā na sāvikā bhavissanti …pe…	3	
PA_dn_16:3.36.8	yāva me idaṁ brahmacariyaṁ na iddhañceva bhavissati phītañca vitthārikaṁ bāhujaññaṁ puthubhūtaṁ, yāva devamanussehi suppakāsitan”ti.	3	
PA_dn_16:3.36.9	Etarahi kho pana, bhante, bhagavato brahmacariyaṁ iddhañceva phītañca vitthārikaṁ bāhujaññaṁ puthubhūtaṁ, yāva devamanussehi suppakāsitaṁ.	3	
PA_dn_16:3.36.10	Parinibbātu dāni, bhante, bhagavā, parinibbātu sugato, parinibbānakālo dāni, bhante, bhagavato’ti.	3	
PA_dn_16:3.37.1	Evaṁ vutte, ahaṁ, ānanda, māraṁ pāpimantaṁ etadavocaṁ:	3	
PA_dn_16:3.37.2	‘appossukko tvaṁ, pāpima, hohi, na ciraṁ tathāgatassa parinibbānaṁ bhavissati.	3	
PA_dn_16:3.37.3	Ito tiṇṇaṁ māsānaṁ accayena tathāgato parinibbāyissatī’ti.	3	
PA_dn_16:3.37.4	Idāneva kho, ānanda, ajja cāpāle cetiye tathāgatena satena sampajānena āyusaṅkhāro ossaṭṭho”ti.	3	
PA_dn_16:3.38.0	20. Ānandayācanakathā	3	
PA_dn_16:3.38.1	Evaṁ vutte, āyasmā ānando bhagavantaṁ etadavoca:	3	
PA_dn_16:3.38.2	“tiṭṭhatu, bhante, bhagavā kappaṁ, tiṭṭhatu sugato kappaṁ bahujanahitāya bahujanasukhāya lokānukampāya atthāya hitāya sukhāya devamanussānan”ti.	3	
PA_dn_16:3.38.3	“Alaṁ dāni, ānanda.	3	
PA_dn_16:3.38.4	Mā tathāgataṁ yāci, akālo dāni, ānanda, tathāgataṁ yācanāyā”ti.	3	
PA_dn_16:3.39.1	Dutiyampi kho āyasmā ānando …pe…	3	
PA_dn_16:3.39.2	tatiyampi kho āyasmā ānando bhagavantaṁ etadavoca:	3	
PA_dn_16:3.39.3	“tiṭṭhatu, bhante, bhagavā kappaṁ, tiṭṭhatu sugato kappaṁ bahujanahitāya bahujanasukhāya lokānukampāya atthāya hitāya sukhāya devamanussānan”ti.	3	
PA_dn_16:3.39.4	“Saddahasi tvaṁ, ānanda, tathāgatassa bodhin”ti?	3	
PA_dn_16:3.39.5	“Evaṁ, bhante”.	3	
PA_dn_16:3.39.6	“Atha kiñcarahi tvaṁ, ānanda, tathāgataṁ yāvatatiyakaṁ abhinippīḷesī”ti?	3	
PA_dn_16:3.40.1	“Sammukhā metaṁ, bhante, bhagavato sutaṁ sammukhā paṭiggahitaṁ:	3	
PA_dn_16:3.40.2	‘yassa kassaci, ānanda, cattāro iddhipādā bhāvitā bahulīkatā yānīkatā vatthukatā anuṭṭhitā paricitā susamāraddhā, so ākaṅkhamāno kappaṁ vā tiṭṭheyya kappāvasesaṁ vā.	3	
PA_dn_16:3.40.3_0	Tathāgatassa kho, ānanda, cattāro iddhipādā bhāvitā bahulīkatā yānīkatā vatthukatā	3	
PA_dn_16:3.40.3_1	anuṭṭhitā paricitā susamāraddhā. So ākaṅkhamāno, ānanda, tathāgato kappaṁ vā tiṭṭheyya	3	
PA_dn_16:3.40.3_2	kappāvasesaṁ vā’”ti.	3	
PA_dn_16:3.40.4	“Saddahasi tvaṁ, ānandā”ti?	3	
PA_dn_16:3.40.5	“Evaṁ, bhante”.	3	
PA_dn_16:3.40.6_0	“Tasmātihānanda, tuyhevetaṁ dukkaṭaṁ, tuyhevetaṁ aparaddhaṁ, yaṁ tvaṁ tathāgatena	3	
PA_dn_16:3.40.6_1	evaṁ oḷārike nimitte kayiramāne oḷārike obhāse kayiramāne nāsakkhi paṭivijjhituṁ, na tathāgataṁ yāci:	3	
PA_dn_16:3.40.7	‘tiṭṭhatu, bhante, bhagavā kappaṁ, tiṭṭhatu sugato kappaṁ bahujanahitāya bahujanasukhāya lokānukampāya atthāya hitāya sukhāya devamanussānan’ti.	3	
PA_dn_16:3.40.8	Sace tvaṁ, ānanda, tathāgataṁ yāceyyāsi, dveva te vācā tathāgato paṭikkhipeyya, atha tatiyakaṁ adhivāseyya.	3	
PA_dn_16:3.40.9	Tasmātihānanda, tuyhevetaṁ dukkaṭaṁ, tuyhevetaṁ aparaddhaṁ.	3	
PA_dn_16:3.41.1	Ekamidāhaṁ, ānanda, samayaṁ rājagahe viharāmi gijjhakūṭe pabbate.	3	
PA_dn_16:3.41.2	Tatrāpi kho tāhaṁ, ānanda, āmantesiṁ:	3	
PA_dn_16:3.41.3	‘ramaṇīyaṁ, ānanda, rājagahaṁ, ramaṇīyo, ānanda, gijjhakūṭo pabbato.	3	
PA_dn_16:3.41.4	Yassa kassaci, ānanda, cattāro iddhipādā bhāvitā bahulīkatā yānīkatā vatthukatā anuṭṭhitā paricitā susamāraddhā, so ākaṅkhamāno kappaṁ vā tiṭṭheyya kappāvasesaṁ vā.	3	
PA_dn_16:3.41.5_0	Tathāgatassa kho, ānanda, cattāro iddhipādā bhāvitā bahulīkatā yānīkatā vatthukatā	3	
PA_dn_16:3.41.5_1	anuṭṭhitā paricitā susamāraddhā, so ākaṅkhamāno, ānanda, tathāgato kappaṁ vā tiṭṭheyya kappāvasesaṁ vā’ti.	3	
PA_dn_16:3.41.6	Evampi kho tvaṁ, ānanda, tathāgatena oḷārike nimitte kayiramāne oḷārike obhāse kayiramāne nāsakkhi paṭivijjhituṁ, na tathāgataṁ yāci:	3	
PA_dn_16:3.41.7	‘tiṭṭhatu, bhante, bhagavā kappaṁ, tiṭṭhatu sugato kappaṁ bahujanahitāya bahujanasukhāya lokānukampāya atthāya hitāya sukhāya devamanussānan’ti.	3	
PA_dn_16:3.41.8	Sace tvaṁ, ānanda, tathāgataṁ yāceyyāsi, dveva te vācā tathāgato paṭikkhipeyya, atha tatiyakaṁ adhivāseyya.	3	
PA_dn_16:3.41.9	Tasmātihānanda, tuyhevetaṁ dukkaṭaṁ, tuyhevetaṁ aparaddhaṁ.	3	
PA_dn_16:3.42.1	Ekamidāhaṁ, ānanda, samayaṁ tattheva rājagahe viharāmi gotamanigrodhe …pe…	3	
PA_dn_16:3.42.2	tattheva rājagahe viharāmi corapapāte …	3	
PA_dn_16:3.42.3	tattheva rājagahe viharāmi vebhārapasse sattapaṇṇiguhāyaṁ …	3	
PA_dn_16:3.42.4	tattheva rājagahe viharāmi isigilipasse kāḷasilāyaṁ …	3	
PA_dn_16:3.42.5	tattheva rājagahe viharāmi sītavane sappasoṇḍikapabbhāre …	3	
PA_dn_16:3.42.6	tattheva rājagahe viharāmi tapodārāme …	3	
PA_dn_16:3.42.7	tattheva rājagahe viharāmi veḷuvane kalandakanivāpe …	3	
PA_dn_16:3.42.8	tattheva rājagahe viharāmi jīvakambavane …	3	
PA_dn_16:3.42.9	tattheva rājagahe viharāmi maddakucchismiṁ migadāye.	3	
PA_dn_16:3.43.1	Tatrāpi kho tāhaṁ, ānanda, āmantesiṁ:	3	
PA_dn_16:3.43.2_0	‘ramaṇīyaṁ, ānanda, rājagahaṁ, ramaṇīyo gijjhakūṭo pabbato, ramaṇīyo gotamanigrodho,	3	
PA_dn_16:3.43.2_1	ramaṇīyo corapapāto, ramaṇīyā vebhārapasse sattapaṇṇiguhā, ramaṇīyā isigilipasse	3	
PA_dn_16:3.43.2_2	kāḷasilā, ramaṇīyo sītavane sappasoṇḍikapabbhāro, ramaṇīyo tapodārāmo, ramaṇīyo veḷuvane	3	
PA_dn_16:3.43.2_3	kalandakanivāpo, ramaṇīyaṁ jīvakambavanaṁ, ramaṇīyo maddakucchismiṁ migadāyo.	3	
PA_dn_16:3.44.1	Yassa kassaci, ānanda, cattāro iddhipādā bhāvitā bahulīkatā yānīkatā vatthukatā anuṭṭhitā paricitā susamāraddhā …pe…	3	
PA_dn_16:3.44.2	ākaṅkhamāno, ānanda, tathāgato kappaṁ vā tiṭṭheyya kappāvasesaṁ vā’ti.	3	
PA_dn_16:3.44.3	Evampi kho tvaṁ, ānanda, tathāgatena oḷārike nimitte kayiramāne oḷārike obhāse kayiramāne nāsakkhi paṭivijjhituṁ, na tathāgataṁ yāci:	3	
PA_dn_16:3.44.4	‘tiṭṭhatu, bhante, bhagavā kappaṁ, tiṭṭhatu sugato kappaṁ bahujanahitāya bahujanasukhāya lokānukampāya atthāya hitāya sukhāya devamanussānan’ti.	3	
PA_dn_16:3.44.5	Sace tvaṁ, ānanda, tathāgataṁ yāceyyāsi, dveva te vācā tathāgato paṭikkhipeyya, atha tatiyakaṁ adhivāseyya.	3	
PA_dn_16:3.44.6	Tasmātihānanda, tuyhevetaṁ dukkaṭaṁ, tuyhevetaṁ aparaddhaṁ.	3	
PA_dn_16:3.45.1	Ekamidāhaṁ, ānanda, samayaṁ idheva vesāliyaṁ viharāmi udene cetiye.	3	
PA_dn_16:3.45.2	Tatrāpi kho tāhaṁ, ānanda, āmantesiṁ:	3	
PA_dn_16:3.45.3	‘ramaṇīyā, ānanda, vesālī, ramaṇīyaṁ udenaṁ cetiyaṁ.	3	
PA_dn_16:3.45.4	Yassa kassaci, ānanda, cattāro iddhipādā bhāvitā bahulīkatā yānīkatā vatthukatā anuṭṭhitā paricitā susamāraddhā, so ākaṅkhamāno kappaṁ vā tiṭṭheyya kappāvasesaṁ vā.	3	
PA_dn_16:3.45.5_0	Tathāgatassa kho, ānanda, cattāro iddhipādā bhāvitā bahulīkatā yānīkatā vatthukatā	3	
PA_dn_16:3.45.5_1	anuṭṭhitā paricitā susamāraddhā, so ākaṅkhamāno, ānanda, tathāgato kappaṁ vā tiṭṭheyya kappāvasesaṁ vā’ti.	3	
PA_dn_16:3.45.6	Evampi kho tvaṁ, ānanda, tathāgatena oḷārike nimitte kayiramāne oḷārike obhāse kayiramāne nāsakkhi paṭivijjhituṁ, na tathāgataṁ yāci:	3	
PA_dn_16:3.45.7	‘tiṭṭhatu, bhante, bhagavā kappaṁ, tiṭṭhatu sugato kappaṁ bahujanahitāya bahujanasukhāya lokānukampāya atthāya hitāya sukhāya devamanussānan’ti.	3	
PA_dn_16:3.45.8	Sace tvaṁ, ānanda, tathāgataṁ yāceyyāsi, dveva te vācā tathāgato paṭikkhipeyya, atha tatiyakaṁ adhivāseyya, tasmātihānanda, tuyhevetaṁ dukkaṭaṁ, tuyhevetaṁ aparaddhaṁ.	3	
PA_dn_16:3.46.1	Ekamidāhaṁ, ānanda, samayaṁ idheva vesāliyaṁ viharāmi gotamake cetiye …pe…	3	
PA_dn_16:3.46.2	idheva vesāliyaṁ viharāmi sattambe cetiye …	3	
PA_dn_16:3.46.3	idheva vesāliyaṁ viharāmi bahuputte cetiye …	3	
PA_dn_16:3.46.4	idheva vesāliyaṁ viharāmi sārandade cetiye …	3	
PA_dn_16:3.47.1	idāneva kho tāhaṁ, ānanda, ajja cāpāle cetiye āmantesiṁ:	3	
PA_dn_16:3.47.2_0	‘ramaṇīyā, ānanda, vesālī, ramaṇīyaṁ udenaṁ cetiyaṁ, ramaṇīyaṁ gotamakaṁ cetiyaṁ,	3	
PA_dn_16:3.47.2_1	ramaṇīyaṁ sattambaṁ cetiyaṁ, ramaṇīyaṁ bahuputtaṁ cetiyaṁ, ramaṇīyaṁ sārandadaṁ cetiyaṁ,	3	
PA_dn_16:3.47.2_2	ramaṇīyaṁ cāpālaṁ cetiyaṁ.	3	
PA_dn_16:3.47.3	Yassa kassaci, ānanda, cattāro iddhipādā bhāvitā bahulīkatā yānīkatā vatthukatā anuṭṭhitā paricitā susamāraddhā, so ākaṅkhamāno kappaṁ vā tiṭṭheyya kappāvasesaṁ vā.	3	
PA_dn_16:3.47.4_0	Tathāgatassa kho, ānanda, cattāro iddhipādā bhāvitā bahulīkatā yānīkatā vatthukatā	3	
PA_dn_16:3.47.4_1	anuṭṭhitā paricitā susamāraddhā, so ākaṅkhamāno, ānanda, tathāgato kappaṁ vā tiṭṭheyya kappāvasesaṁ vā’ti.	3	
PA_dn_16:3.47.5	Evampi kho tvaṁ, ānanda, tathāgatena oḷārike nimitte kayiramāne oḷārike obhāse kayiramāne nāsakkhi paṭivijjhituṁ, na tathāgataṁ yāci:	3	
PA_dn_16:3.47.6	‘tiṭṭhatu bhagavā kappaṁ, tiṭṭhatu sugato kappaṁ bahujanahitāya bahujanasukhāya lokānukampāya atthāya hitāya sukhāya devamanussānan’ti.	3	
PA_dn_16:3.47.7	Sace tvaṁ, ānanda, tathāgataṁ yāceyyāsi, dveva te vācā tathāgato paṭikkhipeyya, atha tatiyakaṁ adhivāseyya.	3	
PA_dn_16:3.47.8	Tasmātihānanda, tuyhevetaṁ dukkaṭaṁ, tuyhevetaṁ aparaddhaṁ.	3	
PA_dn_16:3.48.1	Nanu etaṁ, ānanda, mayā paṭikacceva akkhātaṁ:	3	
PA_dn_16:3.48.2	‘sabbeheva piyehi manāpehi nānābhāvo vinābhāvo aññathābhāvo.	3	
PA_dn_16:3.48.3	Taṁ kutettha, ānanda, labbhā, yaṁ taṁ jātaṁ bhūtaṁ saṅkhataṁ palokadhammaṁ, taṁ vata mā palujjīti netaṁ ṭhānaṁ vijjati’.	3	
PA_dn_16:3.48.4	Yaṁ kho panetaṁ, ānanda, tathāgatena cattaṁ vantaṁ muttaṁ pahīnaṁ paṭinissaṭṭhaṁ ossaṭṭho āyusaṅkhāro, ekaṁsena vācā bhāsitā:	3	
PA_dn_16:3.48.5	‘na ciraṁ tathāgatassa parinibbānaṁ bhavissati.	3	
PA_dn_16:3.48.6	Ito tiṇṇaṁ māsānaṁ accayena tathāgato parinibbāyissatī’ti.	3	
PA_dn_16:3.48.7	Tañca tathāgato jīvitahetu puna paccāvamissatīti netaṁ ṭhānaṁ vijjati.	3	
PA_dn_16:3.48.8	Āyāmānanda, yena mahāvanaṁ kūṭāgārasālā tenupasaṅkamissāmā”ti.	3	
PA_dn_16:3.48.9	“Evaṁ, bhante”ti kho āyasmā ānando bhagavato paccassosi.	3	
PA_dn_16:3.49.1	Atha kho bhagavā āyasmatā ānandena saddhiṁ yena mahāvanaṁ kūṭāgārasālā tenupasaṅkami; upasaṅkamitvā āyasmantaṁ ānandaṁ āmantesi:	3	
PA_dn_16:3.49.2	“gaccha tvaṁ, ānanda, yāvatikā bhikkhū vesāliṁ upanissāya viharanti, te sabbe upaṭṭhānasālāyaṁ sannipātehī”ti.	3	
PA_dn_16:3.49.3_0	“Evaṁ, bhante”ti kho āyasmā ānando bhagavato paṭissutvā yāvatikā bhikkhū vesāliṁ	3	
PA_dn_16:3.49.3_1	upanissāya viharanti, te sabbe upaṭṭhānasālāyaṁ sannipātetvā yena bhagavā tenupasaṅkami;	3	
PA_dn_16:3.49.3_2	upasaṅkamitvā bhagavantaṁ abhivādetvā ekamantaṁ aṭṭhāsi. Ekamantaṁ ṭhito kho āyasmā	3	
PA_dn_16:3.49.3_3	ānando bhagavantaṁ etadavoca:	3	
PA_dn_16:3.49.4	“sannipatito, bhante, bhikkhusaṅgho, yassadāni, bhante, bhagavā kālaṁ maññatī”ti.	3	
PA_dn_16:3.50.1	Atha kho bhagavā yenupaṭṭhānasālā tenupasaṅkami; upasaṅkamitvā paññatte āsane nisīdi.	3	
PA_dn_16:3.50.2	Nisajja kho bhagavā bhikkhū āmantesi:	3	
PA_dn_16:3.50.3_0	“tasmātiha, bhikkhave, ye te mayā dhammā abhiññā desitā, te vo sādhukaṁ uggahetvā	3	
PA_dn_16:3.50.3_1	āsevitabbā bhāvetabbā bahulīkātabbā, yathayidaṁ brahmacariyaṁ addhaniyaṁ assa ciraṭṭhitikaṁ,	3	
PA_dn_16:3.50.3_2	tadassa bahujanahitāya bahujanasukhāya lokānukampāya atthāya hitāya sukhāya devamanussānaṁ.	3	
PA_dn_16:3.50.4_0	Katame ca te, bhikkhave, dhammā mayā abhiññā desitā, ye vo sādhukaṁ uggahetvā āsevitabbā	3	
PA_dn_16:3.50.4_1	bhāvetabbā bahulīkātabbā, yathayidaṁ brahmacariyaṁ addhaniyaṁ assa ciraṭṭhitikaṁ,	3	
PA_dn_16:3.50.4_2	tadassa bahujanahitāya bahujanasukhāya lokānukampāya atthāya hitāya sukhāya devamanussānaṁ.	3	
PA_dn_16:3.50.5	Seyyathidaṁ—cattāro satipaṭṭhānā, cattāro sammappadhānā, cattāro iddhipādā, pañcindriyāni, pañca balāni, satta bojjhaṅgā, ariyo aṭṭhaṅgiko maggo.	3	
PA_dn_16:3.51.1_0	Ime kho te, bhikkhave, dhammā mayā abhiññā desitā, ye vo sādhukaṁ uggahetvā āsevitabbā	3	
PA_dn_16:3.51.1_1	bhāvetabbā bahulīkātabbā, yathayidaṁ brahmacariyaṁ addhaniyaṁ assa ciraṭṭhitikaṁ,	3	
PA_dn_16:3.51.1_2	tadassa bahujanahitāya bahujanasukhāya lokānukampāya atthāya hitāya sukhāya devamanussānan”ti.	3	
PA_dn_16:3.51.2	Atha kho bhagavā bhikkhū āmantesi:	3	
PA_dn_16:3.51.3	“handa dāni, bhikkhave, āmantayāmi vo,	3	
PA_dn_16:3.51.4	vayadhammā saṅkhārā, appamādena sampādetha.	3	
PA_dn_16:3.51.5	Naciraṁ tathāgatassa parinibbānaṁ bhavissati.	3	
PA_dn_16:3.51.6	Ito tiṇṇaṁ māsānaṁ accayena tathāgato parinibbāyissatī”ti.	3	
PA_dn_16:3.51.7	Idamavoca bhagavā.	3	
PA_dn_16:3.51.8	Idaṁ vatvāna sugato athāparaṁ etadavoca satthā:	3	
PA_dn_16:3.51.9	“Paripakko vayo mayhaṁ,	3	
PA_dn_16:3.51.10	parittaṁ mama jīvitaṁ;	3	
PA_dn_16:3.51.11	Pahāya vo gamissāmi,	3	
PA_dn_16:3.51.12	kataṁ me saraṇamattano.	3	
PA_dn_16:3.51.13	Appamattā satīmanto,	3	
PA_dn_16:3.51.14	susīlā hotha bhikkhavo;	3	
PA_dn_16:3.51.15	Susamāhitasaṅkappā,	3	
PA_dn_16:3.51.16	sacittamanurakkhatha.	3	
PA_dn_16:3.51.17	Yo imasmiṁ dhammavinaye,	3	
PA_dn_16:3.51.18	appamatto vihassati;	3	
PA_dn_16:3.51.19	Pahāya jātisaṁsāraṁ,	3	
PA_dn_16:3.51.20	dukkhassantaṁ karissatī”ti.	3	
PA_dn_16:3.51.21	Tatiyo bhāṇavāro.	3	
PA_dn_16:4.1.0	21. Nāgāpalokita	4	
PA_dn_16:4.1.1	Atha kho bhagavā pubbaṇhasamayaṁ nivāsetvā pattacīvaramādāya vesāliṁ piṇḍāya pāvisi.	4	
PA_dn_16:4.1.2	Vesāliyaṁ piṇḍāya caritvā pacchābhattaṁ piṇḍapātapaṭikkanto nāgāpalokitaṁ vesāliṁ apaloketvā āyasmantaṁ ānandaṁ āmantesi:	4	
PA_dn_16:4.1.3	“idaṁ pacchimakaṁ, ānanda, tathāgatassa vesāliyā dassanaṁ bhavissati.	4	
PA_dn_16:4.1.4	Āyāmānanda, yena bhaṇḍagāmo tenupasaṅkamissāmā”ti.	4	
PA_dn_16:4.1.5	“Evaṁ, bhante”ti kho āyasmā ānando bhagavato paccassosi.	4	
PA_dn_16:4.2.1	Atha kho bhagavā mahatā bhikkhusaṅghena saddhiṁ yena bhaṇḍagāmo tadavasari.	4	
PA_dn_16:4.2.2	Tatra sudaṁ bhagavā bhaṇḍagāme viharati.	4	
PA_dn_16:4.2.3	Tatra kho bhagavā bhikkhū āmantesi:	4	
PA_dn_16:4.2.4	“catunnaṁ, bhikkhave, dhammānaṁ ananubodhā appaṭivedhā evamidaṁ dīghamaddhānaṁ sandhāvitaṁ saṁsaritaṁ mamañceva tumhākañca.	4	
PA_dn_16:4.2.5	Katamesaṁ catunnaṁ?	4	
PA_dn_16:4.2.6	Ariyassa, bhikkhave, sīlassa ananubodhā appaṭivedhā evamidaṁ dīghamaddhānaṁ sandhāvitaṁ saṁsaritaṁ mamañceva tumhākañca.	4	
PA_dn_16:4.2.7	Ariyassa, bhikkhave, samādhissa ananubodhā appaṭivedhā evamidaṁ dīghamaddhānaṁ sandhāvitaṁ saṁsaritaṁ mamañceva tumhākañca.	4	
PA_dn_16:4.2.8	Ariyāya, bhikkhave, paññāya ananubodhā appaṭivedhā evamidaṁ dīghamaddhānaṁ sandhāvitaṁ saṁsaritaṁ mamañceva tumhākañca.	4	
PA_dn_16:4.2.9	Ariyāya, bhikkhave, vimuttiyā ananubodhā appaṭivedhā evamidaṁ dīghamaddhānaṁ sandhāvitaṁ saṁsaritaṁ mamañceva tumhākañca.	4	
PA_dn_16:4.2.10_0	Tayidaṁ, bhikkhave, ariyaṁ sīlaṁ anubuddhaṁ paṭividdhaṁ, ariyo samādhi anubuddho	4	
PA_dn_16:4.2.10_1	paṭividdho, ariyā paññā anubuddhā paṭividdhā, ariyā vimutti anubuddhā paṭividdhā,	4	
PA_dn_16:4.2.10_2	ucchinnā bhavataṇhā, khīṇā bhavanetti, natthi dāni punabbhavo”ti.	4	
PA_dn_16:4.3.1	Idamavoca bhagavā.	4	
PA_dn_16:4.3.2	Idaṁ vatvāna sugato athāparaṁ etadavoca satthā:	4	
PA_dn_16:4.3.3	“Sīlaṁ samādhi paññā ca,	4	
PA_dn_16:4.3.4	vimutti ca anuttarā;	4	
PA_dn_16:4.3.5	Anubuddhā ime dhammā,	4	
PA_dn_16:4.3.6	gotamena yasassinā.	4	
PA_dn_16:4.3.7	Iti buddho abhiññāya,	4	
PA_dn_16:4.3.8	dhammamakkhāsi bhikkhunaṁ;	4	
PA_dn_16:4.3.9	Dukkhassantakaro satthā,	4	
PA_dn_16:4.3.10	cakkhumā parinibbuto”ti.	4	
PA_dn_16:4.4.1	Tatrāpi sudaṁ bhagavā bhaṇḍagāme viharanto etadeva bahulaṁ bhikkhūnaṁ dhammiṁ kathaṁ karoti:	4	
PA_dn_16:4.4.2	“iti sīlaṁ, iti samādhi, iti paññā.	4	
PA_dn_16:4.4.3	Sīlaparibhāvito samādhi mahapphalo hoti mahānisaṁso.	4	
PA_dn_16:4.4.4	Samādhiparibhāvitā paññā mahapphalā hoti mahānisaṁsā.	4	
PA_dn_16:4.4.5	Paññāparibhāvitaṁ cittaṁ sammadeva āsavehi vimuccati, seyyathidaṁ—	4	
PA_dn_16:4.4.6	kāmāsavā, bhavāsavā, avijjāsavā”ti.	4	
PA_dn_16:4.5.0	22. Catumahāpadesakathā	4	
PA_dn_16:4.5.1	Atha kho bhagavā bhaṇḍagāme yathābhirantaṁ viharitvā āyasmantaṁ ānandaṁ āmantesi:	4	
PA_dn_16:4.5.2	“āyāmānanda, yena hatthigāmo,	4	
PA_dn_16:4.5.3	yena ambagāmo,	4	
PA_dn_16:4.5.4	yena jambugāmo,	4	
PA_dn_16:4.5.5	yena bhoganagaraṁ tenupasaṅkamissāmā”ti.	4	
PA_dn_16:4.6.1	“Evaṁ, bhante”ti kho āyasmā ānando bhagavato paccassosi.	4	
PA_dn_16:4.6.2	Atha kho bhagavā mahatā bhikkhusaṅghena saddhiṁ yena bhoganagaraṁ tadavasari.	4	
PA_dn_16:4.7.1	Tatra sudaṁ bhagavā bhoganagare viharati ānande cetiye.	4	
PA_dn_16:4.7.2	Tatra kho bhagavā bhikkhū āmantesi:	4	
PA_dn_16:4.7.3	“cattārome, bhikkhave, mahāpadese desessāmi,	4	
PA_dn_16:4.7.4	taṁ suṇātha, sādhukaṁ manasikarotha, bhāsissāmī”ti.	4	
PA_dn_16:4.7.5	“Evaṁ, bhante”ti kho te bhikkhū bhagavato paccassosuṁ.	4	
PA_dn_16:4.7.6	Bhagavā etadavoca:	4	
PA_dn_16:4.8.1	“Idha, bhikkhave, bhikkhu evaṁ vadeyya:	4	
PA_dn_16:4.8.2	‘sammukhā metaṁ, āvuso, bhagavato sutaṁ sammukhā paṭiggahitaṁ,	4	
PA_dn_16:4.8.3	ayaṁ dhammo ayaṁ vinayo idaṁ satthusāsanan’ti.	4	
PA_dn_16:4.8.4	Tassa, bhikkhave, bhikkhuno bhāsitaṁ neva abhinanditabbaṁ nappaṭikkositabbaṁ.	4	
PA_dn_16:4.8.5	Anabhinanditvā appaṭikkositvā tāni padabyañjanāni sādhukaṁ uggahetvā sutte osāretabbāni, vinaye sandassetabbāni.	4	
PA_dn_16:4.8.6	Tāni ce sutte osāriyamānāni vinaye sandassiyamānāni na ceva sutte osaranti, na ca vinaye sandissanti, niṭṭhamettha gantabbaṁ:	4	
PA_dn_16:4.8.7	‘addhā idaṁ na ceva tassa bhagavato vacanaṁ;	4	
PA_dn_16:4.8.8	imassa ca bhikkhuno duggahitan’ti.	4	
PA_dn_16:4.8.9	Iti hetaṁ, bhikkhave, chaḍḍeyyātha.	4	
PA_dn_16:4.8.10	Tāni ce sutte osāriyamānāni vinaye sandassiyamānāni sutte ceva osaranti, vinaye ca sandissanti, niṭṭhamettha gantabbaṁ:	4	
PA_dn_16:4.8.11	‘addhā idaṁ tassa bhagavato vacanaṁ;	4	
PA_dn_16:4.8.12	imassa ca bhikkhuno suggahitan’ti.	4	
PA_dn_16:4.8.13	Idaṁ, bhikkhave, paṭhamaṁ mahāpadesaṁ dhāreyyātha.	4	
PA_dn_16:4.9.1	Idha pana, bhikkhave, bhikkhu evaṁ vadeyya:	4	
PA_dn_16:4.9.2	‘amukasmiṁ nāma āvāse saṅgho viharati sathero sapāmokkho.	4	
PA_dn_16:4.9.3	Tassa me saṅghassa sammukhā sutaṁ sammukhā paṭiggahitaṁ,	4	
PA_dn_16:4.9.4	ayaṁ dhammo ayaṁ vinayo idaṁ satthusāsanan’ti.	4	
PA_dn_16:4.9.5	Tassa, bhikkhave, bhikkhuno bhāsitaṁ neva abhinanditabbaṁ nappaṭikkositabbaṁ.	4	
PA_dn_16:4.9.6	Anabhinanditvā appaṭikkositvā tāni padabyañjanāni sādhukaṁ uggahetvā sutte osāretabbāni, vinaye sandassetabbāni.	4	
PA_dn_16:4.9.7	Tāni ce sutte osāriyamānāni vinaye sandassiyamānāni na ceva sutte osaranti, na ca vinaye sandissanti, niṭṭhamettha gantabbaṁ:	4	
PA_dn_16:4.9.8	‘addhā idaṁ na ceva tassa bhagavato vacanaṁ;	4	
PA_dn_16:4.9.9	tassa ca saṅghassa duggahitan’ti.	4	
PA_dn_16:4.9.10	Itihetaṁ, bhikkhave, chaḍḍeyyātha.	4	
PA_dn_16:4.9.11	Tāni ce sutte osāriyamānāni vinaye sandassiyamānāni sutte ceva osaranti, vinaye ca sandissanti, niṭṭhamettha gantabbaṁ:	4	
PA_dn_16:4.9.12	‘addhā idaṁ tassa bhagavato vacanaṁ;	4	
PA_dn_16:4.9.13	tassa ca saṅghassa suggahitan’ti.	4	
PA_dn_16:4.9.14	Idaṁ, bhikkhave, dutiyaṁ mahāpadesaṁ dhāreyyātha.	4	
PA_dn_16:4.10.1	Idha pana, bhikkhave, bhikkhu evaṁ vadeyya:	4	
PA_dn_16:4.10.2	‘amukasmiṁ nāma āvāse sambahulā therā bhikkhū viharanti bahussutā āgatāgamā dhammadharā vinayadharā mātikādharā.	4	
PA_dn_16:4.10.3	Tesaṁ me therānaṁ sammukhā sutaṁ sammukhā paṭiggahitaṁ—	4	
PA_dn_16:4.10.4	ayaṁ dhammo ayaṁ vinayo idaṁ satthusāsanan’ti.	4	
PA_dn_16:4.10.5	Tassa, bhikkhave, bhikkhuno bhāsitaṁ neva abhinanditabbaṁ …	4	
PA_dn_16:4.10.6	pe…	4	
PA_dn_16:4.10.7	na ca vinaye sandissanti, niṭṭhamettha gantabbaṁ:	4	
PA_dn_16:4.10.8	‘addhā idaṁ na ceva tassa bhagavato vacanaṁ;	4	
PA_dn_16:4.10.9	tesañca therānaṁ duggahitan’ti.	4	
PA_dn_16:4.10.10	Itihetaṁ, bhikkhave, chaḍḍeyyātha.	4	
PA_dn_16:4.10.11	Tāni ce sutte osāriyamānāni …pe…	4	
PA_dn_16:4.10.12	vinaye ca sandissanti, niṭṭhamettha gantabbaṁ:	4	
PA_dn_16:4.10.13	‘addhā idaṁ tassa bhagavato vacanaṁ;	4	
PA_dn_16:4.10.14	tesañca therānaṁ suggahitan’ti.	4	
PA_dn_16:4.10.15	Idaṁ, bhikkhave, tatiyaṁ mahāpadesaṁ dhāreyyātha.	4	
PA_dn_16:4.11.1	Idha pana, bhikkhave, bhikkhu evaṁ vadeyya:	4	
PA_dn_16:4.11.2	‘amukasmiṁ nāma āvāse eko thero bhikkhu viharati bahussuto āgatāgamo dhammadharo vinayadharo mātikādharo.	4	
PA_dn_16:4.11.3	Tassa me therassa sammukhā sutaṁ sammukhā paṭiggahitaṁ—	4	
PA_dn_16:4.11.4	ayaṁ dhammo ayaṁ vinayo idaṁ satthusāsanan’ti.	4	
PA_dn_16:4.11.5	Tassa, bhikkhave, bhikkhuno bhāsitaṁ neva abhinanditabbaṁ nappaṭikkositabbaṁ.	4	
PA_dn_16:4.11.6	Anabhinanditvā appaṭikkositvā tāni padabyañjanāni sādhukaṁ uggahetvā sutte osāretabbāni, vinaye sandassetabbāni.	4	
PA_dn_16:4.11.7	Tāni ce sutte osāriyamānāni vinaye sandassiyamānāni na ceva sutte osaranti, na ca vinaye sandissanti, niṭṭhamettha gantabbaṁ:	4	
PA_dn_16:4.11.8	‘addhā idaṁ na ceva tassa bhagavato vacanaṁ;	4	
PA_dn_16:4.11.9	tassa ca therassa duggahitan’ti.	4	
PA_dn_16:4.11.10	Itihetaṁ, bhikkhave, chaḍḍeyyātha.	4	
PA_dn_16:4.11.11	Tāni ca sutte osāriyamānāni vinaye sandassiyamānāni sutte ceva osaranti, vinaye ca sandissanti, niṭṭhamettha gantabbaṁ:	4	
PA_dn_16:4.11.12	‘addhā idaṁ tassa bhagavato vacanaṁ;	4	
PA_dn_16:4.11.13	tassa ca therassa suggahitan’ti.	4	
PA_dn_16:4.11.14	Idaṁ, bhikkhave, catutthaṁ mahāpadesaṁ dhāreyyātha.	4	
PA_dn_16:4.11.15	Ime kho, bhikkhave, cattāro mahāpadese dhāreyyāthā”ti.	4	
PA_dn_16:4.12.1	Tatrapi sudaṁ bhagavā bhoganagare viharanto ānande cetiye etadeva bahulaṁ bhikkhūnaṁ dhammiṁ kathaṁ karoti:	4	
PA_dn_16:4.12.2	“iti sīlaṁ, iti samādhi, iti paññā.	4	
PA_dn_16:4.12.3	Sīlaparibhāvito samādhi mahapphalo hoti mahānisaṁso.	4	
PA_dn_16:4.12.4	Samādhiparibhāvitā paññā mahapphalā hoti mahānisaṁsā.	4	
PA_dn_16:4.12.5	Paññāparibhāvitaṁ cittaṁ sammadeva āsavehi vimuccati, seyyathidaṁ—	4	
PA_dn_16:4.12.6	kāmāsavā, bhavāsavā, avijjāsavā”ti.	4	
PA_dn_16:4.13.0	23. Kammāraputtacundavatthu	4	
PA_dn_16:4.13.1	Atha kho bhagavā bhoganagare yathābhirantaṁ viharitvā āyasmantaṁ ānandaṁ āmantesi:	4	
PA_dn_16:4.13.2	“āyāmānanda, yena pāvā tenupasaṅkamissāmā”ti.	4	
PA_dn_16:4.13.3	“Evaṁ, bhante”ti kho āyasmā ānando bhagavato paccassosi.	4	
PA_dn_16:4.13.4	Atha kho bhagavā mahatā bhikkhusaṅghena saddhiṁ yena pāvā tadavasari.	4	
PA_dn_16:4.13.5	Tatra sudaṁ bhagavā pāvāyaṁ viharati cundassa kammāraputtassa ambavane.	4	
PA_dn_16:4.14.1	Assosi kho cundo kammāraputto: “bhagavā kira pāvaṁ anuppatto, pāvāyaṁ viharati mayhaṁ ambavane”ti.	4	
PA_dn_16:4.14.2	Atha kho cundo kammāraputto yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi.	4	
PA_dn_16:4.14.3	Ekamantaṁ nisinnaṁ kho cundaṁ kammāraputtaṁ bhagavā dhammiyā kathāya sandassesi samādapesi samuttejesi sampahaṁsesi.	4	
PA_dn_16:4.14.4	Atha kho cundo kammāraputto bhagavatā dhammiyā kathāya sandassito samādapito samuttejito sampahaṁsito bhagavantaṁ etadavoca:	4	
PA_dn_16:4.15.1	“adhivāsetu me, bhante, bhagavā svātanāya bhattaṁ saddhiṁ bhikkhusaṅghenā”ti.	4	
PA_dn_16:4.15.2	Adhivāsesi bhagavā tuṇhībhāvena.	4	
PA_dn_16:4.16.1	Atha kho cundo kammāraputto bhagavato adhivāsanaṁ viditvā uṭṭhāyāsanā bhagavantaṁ abhivādetvā padakkhiṇaṁ katvā pakkāmi.	4	
PA_dn_16:4.17.1	Atha kho cundo kammāraputto tassā rattiyā accayena sake nivesane paṇītaṁ khādanīyaṁ bhojanīyaṁ paṭiyādāpetvā pahūtañca sūkaramaddavaṁ bhagavato kālaṁ ārocāpesi:	4	
PA_dn_16:4.17.2	“kālo, bhante, niṭṭhitaṁ bhattan”ti.	4	
PA_dn_16:4.18.1	Atha kho bhagavā pubbaṇhasamayaṁ nivāsetvā pattacīvaramādāya saddhiṁ bhikkhusaṅghena yena cundassa kammāraputtassa nivesanaṁ tenupasaṅkami; upasaṅkamitvā paññatte āsane nisīdi.	4	
PA_dn_16:4.18.2	Nisajja kho bhagavā cundaṁ kammāraputtaṁ āmantesi:	4	
PA_dn_16:4.18.3	“yaṁ te, cunda, sūkaramaddavaṁ paṭiyattaṁ, tena maṁ parivisa.	4	
PA_dn_16:4.18.4	Yaṁ panaññaṁ khādanīyaṁ bhojanīyaṁ paṭiyattaṁ, tena bhikkhusaṅghaṁ parivisā”ti.	4	
PA_dn_16:4.18.5	“Evaṁ, bhante”ti kho cundo kammāraputto bhagavato paṭissutvā yaṁ ahosi sūkaramaddavaṁ paṭiyattaṁ, tena bhagavantaṁ parivisi.	4	
PA_dn_16:4.18.6	Yaṁ panaññaṁ khādanīyaṁ bhojanīyaṁ paṭiyattaṁ, tena bhikkhusaṅghaṁ parivisi.	4	
PA_dn_16:4.19.1	Atha kho bhagavā cundaṁ kammāraputtaṁ āmantesi:	4	
PA_dn_16:4.19.2	“yaṁ te, cunda, sūkaramaddavaṁ avasiṭṭhaṁ, taṁ sobbhe nikhaṇāhi.	4	
PA_dn_16:4.19.3	Nāhaṁ taṁ, cunda, passāmi sadevake loke samārake sabrahmake sassamaṇabrāhmaṇiyā pajāya sadevamanussāya, yassa taṁ paribhuttaṁ sammā pariṇāmaṁ gaccheyya aññatra tathāgatassā”ti.	4	
PA_dn_16:4.19.4_0	“Evaṁ, bhante”ti kho cundo kammāraputto bhagavato paṭissutvā yaṁ ahosi sūkaramaddavaṁ	4	
PA_dn_16:4.19.4_1	avasiṭṭhaṁ, taṁ sobbhe nikhaṇitvā yena bhagavā tenupasaṅkami; upasaṅkamitvā bhagavantaṁ	4	
PA_dn_16:4.19.4_2	abhivādetvā ekamantaṁ nisīdi.	4	
PA_dn_16:4.19.5	Ekamantaṁ nisinnaṁ kho cundaṁ kammāraputtaṁ bhagavā dhammiyā kathāya sandassetvā samādapetvā samuttejetvā sampahaṁsetvā uṭṭhāyāsanā pakkāmi.	4	
PA_dn_16:4.20.1	Atha kho bhagavato cundassa kammāraputtassa bhattaṁ bhuttāvissa kharo ābādho uppajji, lohitapakkhandikā pabāḷhā vedanā vattanti māraṇantikā.	4	
PA_dn_16:4.20.2	Tā sudaṁ bhagavā sato sampajāno adhivāsesi avihaññamāno.	4	
PA_dn_16:4.20.3	Atha kho bhagavā āyasmantaṁ ānandaṁ āmantesi:	4	
PA_dn_16:4.20.4	“āyāmānanda, yena kusinārā tenupasaṅkamissāmā”ti.	4	
PA_dn_16:4.20.5	“Evaṁ, bhante”ti kho āyasmā ānando bhagavato paccassosi.	4	
PA_dn_16:4.20.6	Cundassa bhattaṁ bhuñjitvā,	4	
PA_dn_16:4.20.7	kammārassāti me sutaṁ;	4	
PA_dn_16:4.20.8	Ābādhaṁ samphusī dhīro,	4	
PA_dn_16:4.20.9	pabāḷhaṁ māraṇantikaṁ.	4	
PA_dn_16:4.20.10	Bhuttassa ca sūkaramaddavena,	4	
PA_dn_16:4.20.11	Byādhippabāḷho udapādi satthuno;	4	
PA_dn_16:4.20.12	Virecamāno bhagavā avoca,	4	
PA_dn_16:4.20.13	“Gacchāmahaṁ kusināraṁ nagaran”ti.	4	
PA_dn_16:4.21.0	24. Pānīyāharaṇa	4	
PA_dn_16:4.21.1	Atha kho bhagavā maggā okkamma yena aññataraṁ rukkhamūlaṁ tenupasaṅkami; upasaṅkamitvā āyasmantaṁ ānandaṁ āmantesi:	4	
PA_dn_16:4.21.2	“iṅgha me tvaṁ, ānanda, catugguṇaṁ saṅghāṭiṁ paññapehi, kilantosmi, ānanda, nisīdissāmī”ti.	4	
PA_dn_16:4.21.3	“Evaṁ, bhante”ti kho āyasmā ānando bhagavato paṭissutvā catugguṇaṁ saṅghāṭiṁ paññapesi.	4	
PA_dn_16:4.21.4	Nisīdi bhagavā paññatte āsane.	4	
PA_dn_16:4.22.1	Nisajja kho bhagavā āyasmantaṁ ānandaṁ āmantesi:	4	
PA_dn_16:4.22.2	“iṅgha me tvaṁ, ānanda, pānīyaṁ āhara, pipāsitosmi, ānanda, pivissāmī”ti.	4	
PA_dn_16:4.22.3	Evaṁ vutte, āyasmā ānando bhagavantaṁ etadavoca:	4	
PA_dn_16:4.22.4	“idāni, bhante, pañcamattāni sakaṭasatāni atikkantāni, taṁ cakkacchinnaṁ udakaṁ parittaṁ luḷitaṁ āvilaṁ sandati.	4	
PA_dn_16:4.22.5	Ayaṁ, bhante, kakudhā nadī avidūre acchodakā sātodakā sītodakā setodakā suppatitthā ramaṇīyā.	4	
PA_dn_16:4.22.6	Ettha bhagavā pānīyañca pivissati, gattāni ca sītī karissatī”ti.	4	
PA_dn_16:4.23.1	Dutiyampi kho bhagavā āyasmantaṁ ānandaṁ āmantesi:	4	
PA_dn_16:4.23.2	“iṅgha me tvaṁ, ānanda, pānīyaṁ āhara, pipāsitosmi, ānanda, pivissāmī”ti.	4	
PA_dn_16:4.23.3	Dutiyampi kho āyasmā ānando bhagavantaṁ etadavoca:	4	
PA_dn_16:4.23.4	“idāni, bhante, pañcamattāni sakaṭasatāni atikkantāni, taṁ cakkacchinnaṁ udakaṁ parittaṁ luḷitaṁ āvilaṁ sandati.	4	
PA_dn_16:4.23.5	Ayaṁ, bhante, kakudhā nadī avidūre acchodakā sātodakā sītodakā setodakā suppatitthā ramaṇīyā.	4	
PA_dn_16:4.23.6	Ettha bhagavā pānīyañca pivissati, gattāni ca sītīkarissatī”ti.	4	
PA_dn_16:4.24.1	Tatiyampi kho bhagavā āyasmantaṁ ānandaṁ āmantesi:	4	
PA_dn_16:4.24.2	“iṅgha me tvaṁ, ānanda, pānīyaṁ āhara, pipāsitosmi, ānanda, pivissāmī”ti.	4	
PA_dn_16:4.24.3	“Evaṁ, bhante”ti kho āyasmā ānando bhagavato paṭissutvā pattaṁ gahetvā yena sā nadikā tenupasaṅkami.	4	
PA_dn_16:4.24.4	Atha kho sā nadikā cakkacchinnā parittā luḷitā āvilā sandamānā, āyasmante ānande upasaṅkamante acchā vippasannā anāvilā sandittha.	4	
PA_dn_16:4.25.1	Atha kho āyasmato ānandassa etadahosi:	4	
PA_dn_16:4.25.2	“acchariyaṁ vata bho, abbhutaṁ vata bho, tathāgatassa mahiddhikatā mahānubhāvatā.	4	
PA_dn_16:4.25.3	Ayañhi sā nadikā cakkacchinnā parittā luḷitā āvilā sandamānā mayi upasaṅkamante acchā vippasannā anāvilā sandatī”ti.	4	
PA_dn_16:4.25.4	Pattena pānīyaṁ ādāya yena bhagavā tenupasaṅkami; upasaṅkamitvā bhagavantaṁ etadavoca:	4	
PA_dn_16:4.25.5	“acchariyaṁ, bhante, abbhutaṁ, bhante, tathāgatassa mahiddhikatā mahānubhāvatā.	4	
PA_dn_16:4.25.6	Idāni sā bhante nadikā cakkacchinnā parittā luḷitā āvilā sandamānā mayi upasaṅkamante acchā vippasannā anāvilā sandittha.	4	
PA_dn_16:4.25.7	Pivatu bhagavā pānīyaṁ pivatu sugato pānīyan”ti.	4	
PA_dn_16:4.25.8	Atha kho bhagavā pānīyaṁ apāyi.	4	
PA_dn_16:4.26.0	25. Pukkusamallaputtavatthu	4	
PA_dn_16:4.26.1	Tena kho pana samayena pukkuso mallaputto āḷārassa kālāmassa sāvako kusinārāya pāvaṁ addhānamaggappaṭipanno hoti.	4	
PA_dn_16:4.26.2	Addasā kho pukkuso mallaputto bhagavantaṁ aññatarasmiṁ rukkhamūle nisinnaṁ.	4	
PA_dn_16:4.26.3	Disvā yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. Ekamantaṁ nisinno kho pukkuso mallaputto bhagavantaṁ etadavoca:	4	
PA_dn_16:4.26.4	“acchariyaṁ, bhante, abbhutaṁ, bhante, santena vata, bhante, pabbajitā vihārena viharanti.	4	
PA_dn_16:4.27.1	Bhūtapubbaṁ, bhante, āḷāro kālāmo addhānamaggappaṭipanno maggā okkamma avidūre aññatarasmiṁ rukkhamūle divāvihāraṁ nisīdi.	4	
PA_dn_16:4.27.2	Atha kho, bhante, pañcamattāni sakaṭasatāni āḷāraṁ kālāmaṁ nissāya nissāya atikkamiṁsu.	4	
PA_dn_16:4.27.3	Atha kho, bhante, aññataro puriso tassa sakaṭasatthassa piṭṭhito piṭṭhito āgacchanto yena āḷāro kālāmo tenupasaṅkami; upasaṅkamitvā āḷāraṁ kālāmaṁ etadavoca:	4	
PA_dn_16:4.27.4	‘api, bhante, pañcamattāni sakaṭasatāni atikkantāni addasā’ti?	4	
PA_dn_16:4.27.5	‘Na kho ahaṁ, āvuso, addasan’ti.	4	
PA_dn_16:4.27.6	‘Kiṁ pana, bhante, saddaṁ assosī’ti?	4	
PA_dn_16:4.27.7	‘Na kho ahaṁ, āvuso, saddaṁ assosin’ti.	4	
PA_dn_16:4.27.8	‘Kiṁ pana, bhante, sutto ahosī’ti?	4	
PA_dn_16:4.27.9	‘Na kho ahaṁ, āvuso, sutto ahosin’ti.	4	
PA_dn_16:4.27.10	‘Kiṁ pana, bhante, saññī ahosī’ti?	4	
PA_dn_16:4.27.11	‘Evamāvuso’ti.	4	
PA_dn_16:4.27.12	‘So tvaṁ, bhante, saññī samāno jāgaro pañcamattāni sakaṭasatāni nissāya nissāya atikkantāni neva addasa, na pana saddaṁ assosi;	4	
PA_dn_16:4.27.13	apisu te, bhante, saṅghāṭi rajena okiṇṇā’ti?	4	
PA_dn_16:4.27.14	‘Evamāvuso’ti.	4	
PA_dn_16:4.27.15	Atha kho, bhante, tassa purisassa etadahosi:	4	
PA_dn_16:4.27.16	‘acchariyaṁ vata bho, abbhutaṁ vata bho, santena vata bho pabbajitā vihārena viharanti.	4	
PA_dn_16:4.27.17	Yatra hi nāma saññī samāno jāgaro pañcamattāni sakaṭasatāni nissāya nissāya atikkantāni neva dakkhati, na pana saddaṁ sossatī’ti.	4	
PA_dn_16:4.27.18	Āḷāre kālāme uḷāraṁ pasādaṁ pavedetvā pakkāmī”ti.	4	
PA_dn_16:4.28.1	“Taṁ kiṁ maññasi, pukkusa,	4	
PA_dn_16:4.28.2	katamaṁ nu kho dukkarataraṁ vā durabhisambhavataraṁ vā—	4	
PA_dn_16:4.28.3	yo vā saññī samāno jāgaro pañcamattāni sakaṭasatāni nissāya nissāya atikkantāni neva passeyya, na pana saddaṁ suṇeyya;	4	
PA_dn_16:4.28.4	yo vā saññī samāno jāgaro deve vassante deve gaḷagaḷāyante vijjullatāsu niccharantīsu asaniyā phalantiyā neva passeyya, na pana saddaṁ suṇeyyā”ti?	4	
PA_dn_16:4.29.1	“Kiñhi, bhante, karissanti pañca vā sakaṭasatāni cha vā sakaṭasatāni satta vā sakaṭasatāni aṭṭha vā sakaṭasatāni nava vā sakaṭasatāni, sakaṭasahassaṁ vā sakaṭasatasahassaṁ vā.	4	
PA_dn_16:4.29.2_0	Atha kho etadeva dukkaratarañceva durabhisambhavatarañca yo saññī samāno jāgaro deve	4	
PA_dn_16:4.29.2_1	vassante deve gaḷagaḷāyante vijjullatāsu niccharantīsu asaniyā phalantiyā neva passeyya,	4	
PA_dn_16:4.29.2_2	na pana saddaṁ suṇeyyā”ti.	4	
PA_dn_16:4.30.1	“Ekamidāhaṁ, pukkusa, samayaṁ ātumāyaṁ viharāmi bhusāgāre.	4	
PA_dn_16:4.30.2	Tena kho pana samayena deve vassante deve gaḷagaḷāyante vijjullatāsu niccharantīsu asaniyā phalantiyā avidūre bhusāgārassa dve kassakā bhātaro hatā cattāro ca balibaddā.	4	
PA_dn_16:4.30.3	Atha kho, pukkusa, ātumāya mahājanakāyo nikkhamitvā yena te dve kassakā bhātaro hatā cattāro ca balibaddā tenupasaṅkami.	4	
PA_dn_16:4.31.1	Tena kho panāhaṁ, pukkusa, samayena bhusāgārā nikkhamitvā bhusāgāradvāre abbhokāse caṅkamāmi.	4	
PA_dn_16:4.31.2_0	Atha kho, pukkusa, aññataro puriso tamhā mahājanakāyā yenāhaṁ tenupasaṅkami; upasaṅkamitvā	4	
PA_dn_16:4.31.2_1	maṁ abhivādetvā ekamantaṁ aṭṭhāsi. Ekamantaṁ ṭhitaṁ kho ahaṁ, pukkusa, taṁ purisaṁ etadavocaṁ:	4	
PA_dn_16:4.32.1	‘kiṁ nu kho eso, āvuso, mahājanakāyo sannipatito’ti?	4	
PA_dn_16:4.32.2	‘Idāni, bhante, deve vassante deve gaḷagaḷāyante vijjullatāsu niccharantīsu asaniyā phalantiyā dve kassakā bhātaro hatā cattāro ca balibaddā.	4	
PA_dn_16:4.32.3	Ettheso mahājanakāyo sannipatito.	4	
PA_dn_16:4.32.4	Tvaṁ pana, bhante, kva ahosī’ti?	4	
PA_dn_16:4.32.5	‘Idheva kho ahaṁ, āvuso, ahosin’ti.	4	
PA_dn_16:4.32.6	‘Kiṁ pana, bhante, addasā’ti?	4	
PA_dn_16:4.32.7	‘Na kho ahaṁ, āvuso, addasan’ti.	4	
PA_dn_16:4.32.8	‘Kiṁ pana, bhante, saddaṁ assosī’ti?	4	
PA_dn_16:4.32.9	‘Na kho ahaṁ, āvuso, saddaṁ assosin’ti.	4	
PA_dn_16:4.32.10	‘Kiṁ pana, bhante, sutto ahosī’ti?	4	
PA_dn_16:4.32.11	‘Na kho ahaṁ, āvuso, sutto ahosin’ti.	4	
PA_dn_16:4.32.12	‘Kiṁ pana, bhante, saññī ahosī’ti?	4	
PA_dn_16:4.32.13	‘Evamāvuso’ti.	4	
PA_dn_16:4.32.14	‘So tvaṁ, bhante, saññī samāno jāgaro deve vassante deve gaḷagaḷāyante vijjullatāsu niccharantīsu asaniyā phalantiyā neva addasa, na pana saddaṁ assosī’ti?	4	
PA_dn_16:4.32.15	‘Evamāvuso’ti?	4	
PA_dn_16:4.33.1	Atha kho, pukkusa, tassa purisassa etadahosi:	4	
PA_dn_16:4.33.2	‘acchariyaṁ vata bho, abbhutaṁ vata bho, santena vata bho pabbajitā vihārena viharanti.	4	
PA_dn_16:4.33.3	Yatra hi nāma saññī samāno jāgaro deve vassante deve gaḷagaḷāyante vijjullatāsu niccharantīsu asaniyā phalantiyā neva dakkhati, na pana saddaṁ sossatī’ti.	4	
PA_dn_16:4.33.4	Mayi uḷāraṁ pasādaṁ pavedetvā maṁ abhivādetvā padakkhiṇaṁ katvā pakkāmī”ti.	4	
PA_dn_16:4.34.1	Evaṁ vutte, pukkuso mallaputto bhagavantaṁ etadavoca:	4	
PA_dn_16:4.34.2	“esāhaṁ, bhante, yo me āḷāre kālāme pasādo taṁ mahāvāte vā ophuṇāmi sīghasotāya vā nadiyā pavāhemi.	4	
PA_dn_16:4.34.3	Abhikkantaṁ, bhante, abhikkantaṁ, bhante.	4	
PA_dn_16:4.34.4_0	Seyyathāpi, bhante, nikkujjitaṁ vā ukkujjeyya, paṭicchannaṁ vā vivareyya, mūḷhassa	4	
PA_dn_16:4.34.4_1	vā maggaṁ ācikkheyya, andhakāre vā telapajjotaṁ dhāreyya: ‘cakkhumanto rūpāni dakkhantī’ti;	4	
PA_dn_16:4.34.4_2	evamevaṁ bhagavatā anekapariyāyena dhammo pakāsito.	4	
PA_dn_16:4.34.5	Esāhaṁ, bhante, bhagavantaṁ saraṇaṁ gacchāmi dhammañca bhikkhusaṅghañca.	4	
PA_dn_16:4.34.6	Upāsakaṁ maṁ bhagavā dhāretu ajjatagge pāṇupetaṁ saraṇaṁ gatan”ti.	4	
PA_dn_16:4.35.1	Atha kho pukkuso mallaputto aññataraṁ purisaṁ āmantesi:	4	
PA_dn_16:4.35.2	“iṅgha me tvaṁ, bhaṇe, siṅgīvaṇṇaṁ yugamaṭṭhaṁ dhāraṇīyaṁ āharā”ti.	4	
PA_dn_16:4.35.3	“Evaṁ, bhante”ti kho so puriso pukkusassa mallaputtassa paṭissutvā taṁ siṅgīvaṇṇaṁ yugamaṭṭhaṁ dhāraṇīyaṁ āhari.	4	
PA_dn_16:4.35.4	Atha kho pukkuso mallaputto taṁ siṅgīvaṇṇaṁ yugamaṭṭhaṁ dhāraṇīyaṁ bhagavato upanāmesi:	4	
PA_dn_16:4.35.5	“idaṁ, bhante, siṅgīvaṇṇaṁ yugamaṭṭhaṁ dhāraṇīyaṁ, taṁ me bhagavā paṭiggaṇhātu anukampaṁ upādāyā”ti.	4	
PA_dn_16:4.35.6	“Tena hi, pukkusa, ekena maṁ acchādehi, ekena ānandan”ti.	4	
PA_dn_16:4.35.7	“Evaṁ, bhante”ti kho pukkuso mallaputto bhagavato paṭissutvā ekena bhagavantaṁ acchādeti, ekena āyasmantaṁ ānandaṁ.	4	
PA_dn_16:4.36.1	Atha kho bhagavā pukkusaṁ mallaputtaṁ dhammiyā kathāya sandassesi samādapesi samuttejesi sampahaṁsesi.	4	
PA_dn_16:4.36.2	Atha kho pukkuso mallaputto bhagavatā dhammiyā kathāya sandassito samādapito samuttejito sampahaṁsito uṭṭhāyāsanā bhagavantaṁ abhivādetvā padakkhiṇaṁ katvā pakkāmi.	4	
PA_dn_16:4.37.1	Atha kho āyasmā ānando acirapakkante pukkuse mallaputte taṁ siṅgīvaṇṇaṁ yugamaṭṭhaṁ dhāraṇīyaṁ bhagavato kāyaṁ upanāmesi.	4	
PA_dn_16:4.37.2	Taṁ bhagavato kāyaṁ upanāmitaṁ hataccikaṁ viya khāyati.	4	
PA_dn_16:4.37.3	Atha kho āyasmā ānando bhagavantaṁ etadavoca:	4	
PA_dn_16:4.37.4	“acchariyaṁ, bhante, abbhutaṁ, bhante, yāva parisuddho, bhante, tathāgatassa chavivaṇṇo pariyodāto.	4	
PA_dn_16:4.37.5	Idaṁ, bhante, siṅgīvaṇṇaṁ yugamaṭṭhaṁ dhāraṇīyaṁ bhagavato kāyaṁ upanāmitaṁ hataccikaṁ viya khāyatī”ti.	4	
PA_dn_16:4.37.6	“Evametaṁ, ānanda, evametaṁ, ānanda, dvīsu kālesu ativiya tathāgatassa kāyo parisuddho hoti chavivaṇṇo pariyodāto.	4	
PA_dn_16:4.38.1	Katamesu dvīsu?	4	
PA_dn_16:4.38.2	Yañca, ānanda, rattiṁ tathāgato anuttaraṁ sammāsambodhiṁ abhisambujjhati, yañca rattiṁ anupādisesāya nibbānadhātuyā parinibbāyati.	4	
PA_dn_16:4.38.3	Imesu kho, ānanda, dvīsu kālesu ativiya tathāgatassa kāyo parisuddho hoti chavivaṇṇo pariyodāto.	4	
PA_dn_16:4.38.4	Ajja kho panānanda, rattiyā pacchime yāme kusinārāyaṁ upavattane mallānaṁ sālavane antarena yamakasālānaṁ tathāgatassa parinibbānaṁ bhavissati.	4	
PA_dn_16:4.38.5	Āyāmānanda, yena kakudhā nadī tenupasaṅkamissāmā”ti.	4	
PA_dn_16:4.38.6	“Evaṁ, bhante”ti kho āyasmā ānando bhagavato paccassosi.	4	
PA_dn_16:4.38.7	Siṅgīvaṇṇaṁ yugamaṭṭhaṁ,	4	
PA_dn_16:4.38.8	pukkuso abhihārayi;	4	
PA_dn_16:4.38.9	Tena acchādito satthā,	4	
PA_dn_16:4.38.10	hemavaṇṇo asobhathāti.	4	
PA_dn_16:4.39.1_0	Atha kho bhagavā mahatā bhikkhusaṅghena saddhiṁ yena kakudhā nadī tenupasaṅkami;	4	
PA_dn_16:4.39.1_1	upasaṅkamitvā kakudhaṁ nadiṁ ajjhogāhetvā nhatvā ca pivitvā ca paccuttaritvā yena	4	
PA_dn_16:4.39.1_2	ambavanaṁ tenupasaṅkami.	4	
PA_dn_16:4.39.2	Upasaṅkamitvā āyasmantaṁ cundakaṁ āmantesi:	4	
PA_dn_16:4.39.3	“iṅgha me tvaṁ, cundaka, catugguṇaṁ saṅghāṭiṁ paññapehi, kilantosmi, cundaka, nipajjissāmī”ti.	4	
PA_dn_16:4.40.1	“Evaṁ, bhante”ti kho āyasmā cundako bhagavato paṭissutvā catugguṇaṁ saṅghāṭiṁ paññapesi.	4	
PA_dn_16:4.40.2	Atha kho bhagavā dakkhiṇena passena sīhaseyyaṁ kappesi pāde pādaṁ accādhāya sato sampajāno uṭṭhānasaññaṁ manasikaritvā.	4	
PA_dn_16:4.40.3	Āyasmā pana cundako tattheva bhagavato purato nisīdi.	4	
PA_dn_16:4.41.1	Gantvāna buddho nadikaṁ kakudhaṁ,	4	
PA_dn_16:4.41.2	Acchodakaṁ sātudakaṁ vippasannaṁ;	4	
PA_dn_16:4.41.3	Ogāhi satthā akilantarūpo,	4	
PA_dn_16:4.41.4	Tathāgato appaṭimo ca loke.	4	
PA_dn_16:4.41.5	Nhatvā ca pivitvā cudatāri satthā,	4	
PA_dn_16:4.41.6	Purakkhato bhikkhugaṇassa majjhe;	4	
PA_dn_16:4.41.7	Vattā pavattā bhagavā idha dhamme,	4	
PA_dn_16:4.41.8	Upāgami ambavanaṁ mahesi.	4	
PA_dn_16:4.41.9	Āmantayi cundakaṁ nāma bhikkhuṁ,	4	
PA_dn_16:4.41.10	Catugguṇaṁ santhara me nipajjaṁ;	4	
PA_dn_16:4.41.11	So codito bhāvitattena cundo,	4	
PA_dn_16:4.41.12	Catugguṇaṁ santhari khippameva;	4	
PA_dn_16:4.41.13	Nipajji satthā akilantarūpo,	4	
PA_dn_16:4.41.14	Cundopi tattha pamukhe nisīdīti.	4	
PA_dn_16:4.42.1	Atha kho bhagavā āyasmantaṁ ānandaṁ āmantesi:	4	
PA_dn_16:4.42.2	“siyā kho panānanda, cundassa kammāraputtassa koci vippaṭisāraṁ uppādeyya:	4	
PA_dn_16:4.42.3	‘tassa te, āvuso cunda, alābhā tassa te dulladdhaṁ, yassa te tathāgato pacchimaṁ piṇḍapātaṁ paribhuñjitvā parinibbuto’ti.	4	
PA_dn_16:4.42.4	Cundassa, ānanda, kammāraputtassa evaṁ vippaṭisāro paṭivinetabbo:	4	
PA_dn_16:4.42.5	‘tassa te, āvuso cunda, lābhā tassa te suladdhaṁ,	4	
PA_dn_16:4.42.6	yassa te tathāgato pacchimaṁ piṇḍapātaṁ paribhuñjitvā parinibbuto.	4	
PA_dn_16:4.42.7	Sammukhā metaṁ, āvuso cunda, bhagavato sutaṁ sammukhā paṭiggahitaṁ:	4	
PA_dn_16:4.42.8	dveme piṇḍapātā samasamaphalā samavipākā, ativiya aññehi piṇḍapātehi mahapphalatarā ca mahānisaṁsatarā ca.	4	
PA_dn_16:4.42.9	Katame dve?	4	
PA_dn_16:4.42.10	Yañca piṇḍapātaṁ paribhuñjitvā tathāgato anuttaraṁ sammāsambodhiṁ abhisambujjhati, yañca piṇḍapātaṁ paribhuñjitvā tathāgato anupādisesāya nibbānadhātuyā parinibbāyati.	4	
PA_dn_16:4.42.11	Ime dve piṇḍapātā samasamaphalā samavipākā, ativiya aññehi piṇḍapātehi mahapphalatarā ca mahānisaṁsatarā ca.	4	
PA_dn_16:4.42.12_0	Āyusaṁvattanikaṁ āyasmatā cundena kammāraputtena kammaṁ upacitaṁ, vaṇṇasaṁvattanikaṁ	4	
PA_dn_16:4.42.12_1	āyasmatā cundena kammāraputtena kammaṁ upacitaṁ, sukhasaṁvattanikaṁ āyasmatā cundena	4	
PA_dn_16:4.42.12_2	kammāraputtena kammaṁ upacitaṁ, yasasaṁvattanikaṁ āyasmatā cundena kammāraputtena	4	
PA_dn_16:4.42.12_3	kammaṁ upacitaṁ, saggasaṁvattanikaṁ āyasmatā cundena kammāraputtena kammaṁ upacitaṁ,	4	
PA_dn_16:4.42.12_4	ādhipateyyasaṁvattanikaṁ āyasmatā cundena kammāraputtena kammaṁ upacitan’ti.	4	
PA_dn_16:4.42.13	Cundassa, ānanda, kammāraputtassa evaṁ vippaṭisāro paṭivinetabbo”ti.	4	
PA_dn_16:4.43.1	Atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi:	4	
PA_dn_16:4.43.2	“Dadato puññaṁ pavaḍḍhati,	4	
PA_dn_16:4.43.3	Saṁyamato veraṁ na cīyati;	4	
PA_dn_16:4.43.4	Kusalo ca jahāti pāpakaṁ,	4	
PA_dn_16:4.43.5	Rāgadosamohakkhayā sanibbuto”ti.	4	
PA_dn_16:4.43.6	Catuttho bhāṇavāro.	4	
PA_dn_16:5.1.0	26. Yamakasālā	5	
PA_dn_16:5.1.1	Atha kho bhagavā āyasmantaṁ ānandaṁ āmantesi:	5	
PA_dn_16:5.1.2	“āyāmānanda, yena hiraññavatiyā nadiyā pārimaṁ tīraṁ, yena kusinārā upavattanaṁ mallānaṁ sālavanaṁ tenupasaṅkamissāmā”ti.	5	
PA_dn_16:5.1.3	“Evaṁ, bhante”ti kho āyasmā ānando bhagavato paccassosi.	5	
PA_dn_16:5.1.4_0	Atha kho bhagavā mahatā bhikkhusaṅghena saddhiṁ yena hiraññavatiyā nadiyā pārimaṁ	5	
PA_dn_16:5.1.4_1	tīraṁ, yena kusinārā upavattanaṁ mallānaṁ sālavanaṁ tenupasaṅkami. upasaṅkamitvā	5	
PA_dn_16:5.1.4_2	āyasmantaṁ ānandaṁ āmantesi:	5	
PA_dn_16:5.1.5	“iṅgha me tvaṁ, ānanda, antarena yamakasālānaṁ uttarasīsakaṁ mañcakaṁ paññapehi, kilantosmi, ānanda, nipajjissāmī”ti.	5	
PA_dn_16:5.1.6	“Evaṁ, bhante”ti kho āyasmā ānando bhagavato paṭissutvā antarena yamakasālānaṁ uttarasīsakaṁ mañcakaṁ paññapesi.	5	
PA_dn_16:5.1.7	Atha kho bhagavā dakkhiṇena passena sīhaseyyaṁ kappesi pāde pādaṁ accādhāya sato sampajāno.	5	
PA_dn_16:5.2.1	Tena kho pana samayena yamakasālā sabbaphāliphullā honti akālapupphehi.	5	
PA_dn_16:5.2.2	Te tathāgatassa sarīraṁ okiranti ajjhokiranti abhippakiranti tathāgatassa pūjāya.	5	
PA_dn_16:5.2.3	Dibbānipi mandāravapupphāni antalikkhā papatanti, tāni tathāgatassa sarīraṁ okiranti ajjhokiranti abhippakiranti tathāgatassa pūjāya.	5	
PA_dn_16:5.2.4	Dibbānipi candanacuṇṇāni antalikkhā papatanti, tāni tathāgatassa sarīraṁ okiranti ajjhokiranti abhippakiranti tathāgatassa pūjāya.	5	
PA_dn_16:5.2.5	Dibbānipi tūriyāni antalikkhe vajjanti tathāgatassa pūjāya.	5	
PA_dn_16:5.2.6	Dibbānipi saṅgītāni antalikkhe vattanti tathāgatassa pūjāya.	5	
PA_dn_16:5.3.1	Atha kho bhagavā āyasmantaṁ ānandaṁ āmantesi:	5	
PA_dn_16:5.3.2	“sabbaphāliphullā kho, ānanda, yamakasālā akālapupphehi.	5	
PA_dn_16:5.3.3	Te tathāgatassa sarīraṁ okiranti ajjhokiranti abhippakiranti tathāgatassa pūjāya.	5	
PA_dn_16:5.3.4	Dibbānipi mandāravapupphāni antalikkhā papatanti, tāni tathāgatassa sarīraṁ okiranti ajjhokiranti abhippakiranti tathāgatassa pūjāya.	5	
PA_dn_16:5.3.5	Dibbānipi candanacuṇṇāni antalikkhā papatanti, tāni tathāgatassa sarīraṁ okiranti ajjhokiranti abhippakiranti tathāgatassa pūjāya.	5	
PA_dn_16:5.3.6	Dibbānipi tūriyāni antalikkhe vajjanti tathāgatassa pūjāya.	5	
PA_dn_16:5.3.7	Dibbānipi saṅgītāni antalikkhe vattanti tathāgatassa pūjāya.	5	
PA_dn_16:5.3.8	Na kho, ānanda, ettāvatā tathāgato sakkato vā hoti garukato vā mānito vā pūjito vā apacito vā.	5	
PA_dn_16:5.3.9_0	Yo kho, ānanda, bhikkhu vā bhikkhunī vā upāsako vā upāsikā vā dhammānudhammappaṭipanno	5	
PA_dn_16:5.3.9_1	viharati sāmīcippaṭipanno anudhammacārī, so tathāgataṁ sakkaroti garuṁ karoti māneti	5	
PA_dn_16:5.3.9_2	pūjeti apaciyati, paramāya pūjāya.	5	
PA_dn_16:5.3.10	Tasmātihānanda, dhammānudhammappaṭipannā viharissāma sāmīcippaṭipannā anudhammacārinoti.	5	
PA_dn_16:5.3.11	Evañhi vo, ānanda, sikkhitabban”ti.	5	
PA_dn_16:5.4.0	27. Upavāṇatthera	5	
PA_dn_16:5.4.1	Tena kho pana samayena āyasmā upavāṇo bhagavato purato ṭhito hoti bhagavantaṁ bījayamāno.	5	
PA_dn_16:5.4.2	Atha kho bhagavā āyasmantaṁ upavāṇaṁ apasāresi:	5	
PA_dn_16:5.4.3	“apehi, bhikkhu, mā me purato aṭṭhāsī”ti.	5	
PA_dn_16:5.4.4	Atha kho āyasmato ānandassa etadahosi:	5	
PA_dn_16:5.4.5	“ayaṁ kho āyasmā upavāṇo dīgharattaṁ bhagavato upaṭṭhāko santikāvacaro samīpacārī.	5	
PA_dn_16:5.4.6	Atha ca pana bhagavā pacchime kāle āyasmantaṁ upavāṇaṁ apasāreti:	5	
PA_dn_16:5.4.7	‘apehi, bhikkhu, mā me purato aṭṭhāsī’ti.	5	
PA_dn_16:5.4.8	Ko nu kho hetu, ko paccayo, yaṁ bhagavā āyasmantaṁ upavāṇaṁ apasāreti:	5	
PA_dn_16:5.4.9	‘apehi, bhikkhu, mā me purato aṭṭhāsī’”ti?	5	
PA_dn_16:5.5.1	Atha kho āyasmā ānando bhagavantaṁ etadavoca:	5	
PA_dn_16:5.5.2	“ayaṁ, bhante, āyasmā upavāṇo dīgharattaṁ bhagavato upaṭṭhāko santikāvacaro samīpacārī.	5	
PA_dn_16:5.5.3	Atha ca pana bhagavā pacchime kāle āyasmantaṁ upavāṇaṁ apasāreti:	5	
PA_dn_16:5.5.4	‘apehi, bhikkhu, mā me purato aṭṭhāsī’ti.	5	
PA_dn_16:5.5.5	Ko nu kho, bhante, hetu, ko paccayo, yaṁ bhagavā āyasmantaṁ upavāṇaṁ apasāreti:	5	
PA_dn_16:5.5.6	‘apehi, bhikkhu, mā me purato aṭṭhāsī’”ti?	5	
PA_dn_16:5.5.7	“Yebhuyyena, ānanda, dasasu lokadhātūsu devatā sannipatitā tathāgataṁ dassanāya.	5	
PA_dn_16:5.5.8	Yāvatā, ānanda, kusinārā upavattanaṁ mallānaṁ sālavanaṁ samantato dvādasa yojanāni, natthi so padeso vālaggakoṭinittudanamattopi mahesakkhāhi devatāhi apphuṭo.	5	
PA_dn_16:5.5.9	Devatā, ānanda, ujjhāyanti:	5	
PA_dn_16:5.5.10	‘dūrā ca vatamha āgatā tathāgataṁ dassanāya.	5	
PA_dn_16:5.5.11	Kadāci karahaci tathāgatā loke uppajjanti arahanto sammāsambuddhā.	5	
PA_dn_16:5.5.12	Ajjeva rattiyā pacchime yāme tathāgatassa parinibbānaṁ bhavissati.	5	
PA_dn_16:5.5.13	Ayañca mahesakkho bhikkhu bhagavato purato ṭhito ovārento, na mayaṁ labhāma pacchime kāle tathāgataṁ dassanāyā’”ti.	5	
PA_dn_16:5.6.1	“Kathaṁbhūtā pana, bhante, bhagavā devatā manasikarotī”ti?	5	
PA_dn_16:5.6.2	“Santānanda, devatā ākāse pathavīsaññiniyo kese pakiriya kandanti, bāhā paggayha kandanti, chinnapātaṁ papatanti, āvaṭṭanti, vivaṭṭanti:	5	
PA_dn_16:5.6.3	‘atikhippaṁ bhagavā parinibbāyissati, atikhippaṁ sugato parinibbāyissati, atikhippaṁ cakkhuṁ loke antaradhāyissatī’ti.	5	
PA_dn_16:5.6.4	Santānanda, devatā pathaviyaṁ pathavīsaññiniyo kese pakiriya kandanti, bāhā paggayha kandanti, chinnapātaṁ papatanti, āvaṭṭanti, vivaṭṭanti:	5	
PA_dn_16:5.6.5	‘atikhippaṁ bhagavā parinibbāyissati, atikhippaṁ sugato parinibbāyissati, atikhippaṁ cakkhuṁ loke antaradhāyissatī’ti.	5	
PA_dn_16:5.6.6	Yā pana tā devatā vītarāgā, tā satā sampajānā adhivāsenti:	5	
PA_dn_16:5.6.7	‘aniccā saṅkhārā, taṁ kutettha labbhā’”ti.	5	
PA_dn_16:5.7.0	28. Catusaṁvejanīyaṭhāna	5	
PA_dn_16:5.7.1	“Pubbe, bhante, disāsu vassaṁvuṭṭhā bhikkhū āgacchanti tathāgataṁ dassanāya.	5	
PA_dn_16:5.7.2	Te mayaṁ labhāma manobhāvanīye bhikkhū dassanāya, labhāma payirupāsanāya.	5	
PA_dn_16:5.7.3	Bhagavato pana mayaṁ, bhante, accayena na labhissāma manobhāvanīye bhikkhū dassanāya, na labhissāma payirupāsanāyā”ti.	5	
PA_dn_16:5.8.1	“Cattārimāni, ānanda, saddhassa kulaputtassa dassanīyāni saṁvejanīyāni ṭhānāni.	5	
PA_dn_16:5.8.2	Katamāni cattāri?	5	
PA_dn_16:5.8.3	‘Idha tathāgato jāto’ti, ānanda, saddhassa kulaputtassa dassanīyaṁ saṁvejanīyaṁ ṭhānaṁ.	5	
PA_dn_16:5.8.4	‘Idha tathāgato anuttaraṁ sammāsambodhiṁ abhisambuddho’ti, ānanda, saddhassa kulaputtassa dassanīyaṁ saṁvejanīyaṁ ṭhānaṁ.	5	
PA_dn_16:5.8.5	‘Idha tathāgatena anuttaraṁ dhammacakkaṁ pavattitan’ti, ānanda, saddhassa kulaputtassa dassanīyaṁ saṁvejanīyaṁ ṭhānaṁ.	5	
PA_dn_16:5.8.6	‘Idha tathāgato anupādisesāya nibbānadhātuyā parinibbuto’ti, ānanda, saddhassa kulaputtassa dassanīyaṁ saṁvejanīyaṁ ṭhānaṁ.	5	
PA_dn_16:5.8.7	Imāni kho, ānanda, cattāri saddhassa kulaputtassa dassanīyāni saṁvejanīyāni ṭhānāni.	5	
PA_dn_16:5.8.8	Āgamissanti kho, ānanda, saddhā bhikkhū bhikkhuniyo upāsakā upāsikāyo:	5	
PA_dn_16:5.8.9_0	‘idha tathāgato jāto’tipi, ‘idha tathāgato anuttaraṁ sammāsambodhiṁ abhisambuddho’tipi,	5	
PA_dn_16:5.8.9_1	‘idha tathāgatena anuttaraṁ dhammacakkaṁ pavattitan’tipi, ‘idha tathāgato anupādisesāya	5	
PA_dn_16:5.8.9_2	nibbānadhātuyā parinibbuto’tipi.	5	
PA_dn_16:5.8.10	Ye hi keci, ānanda, cetiyacārikaṁ āhiṇḍantā pasannacittā kālaṁ karissanti, sabbe te kāyassa bhedā paraṁ maraṇā sugatiṁ saggaṁ lokaṁ upapajjissantī”ti.	5	
PA_dn_16:5.9.0	29. Ānandapucchākathā	5	
PA_dn_16:5.9.1	“Kathaṁ mayaṁ, bhante, mātugāme paṭipajjāmā”ti?	5	
PA_dn_16:5.9.2	“Adassanaṁ, ānandā”ti.	5	
PA_dn_16:5.9.3	“Dassane, bhagavā, sati kathaṁ paṭipajjitabban”ti?	5	
PA_dn_16:5.9.4	“Anālāpo, ānandā”ti.	5	
PA_dn_16:5.9.5	“Ālapantena pana, bhante, kathaṁ paṭipajjitabban”ti?	5	
PA_dn_16:5.9.6	“Sati, ānanda, upaṭṭhāpetabbā”ti.	5	
PA_dn_16:5.10.1	“Kathaṁ mayaṁ, bhante, tathāgatassa sarīre paṭipajjāmā”ti?	5	
PA_dn_16:5.10.2	“Abyāvaṭā tumhe, ānanda, hotha tathāgatassa sarīrapūjāya.	5	
PA_dn_16:5.10.3	Iṅgha tumhe, ānanda, sāratthe ghaṭatha anuyuñjatha, sāratthe appamattā ātāpino pahitattā viharatha.	5	
PA_dn_16:5.10.4	Santānanda, khattiyapaṇḍitāpi brāhmaṇapaṇḍitāpi gahapatipaṇḍitāpi tathāgate abhippasannā, te tathāgatassa sarīrapūjaṁ karissantī”ti.	5	
PA_dn_16:5.11.1	“Kathaṁ pana, bhante, tathāgatassa sarīre paṭipajjitabban”ti?	5	
PA_dn_16:5.11.2	“Yathā kho, ānanda, rañño cakkavattissa sarīre paṭipajjanti, evaṁ tathāgatassa sarīre paṭipajjitabban”ti.	5	
PA_dn_16:5.11.3	“Kathaṁ pana, bhante, rañño cakkavattissa sarīre paṭipajjantī”ti?	5	
PA_dn_16:5.11.4	“Rañño, ānanda, cakkavattissa sarīraṁ ahatena vatthena veṭhenti, ahatena vatthena veṭhetvā vihatena kappāsena veṭhenti, vihatena kappāsena veṭhetvā ahatena vatthena veṭhenti.	5	
PA_dn_16:5.11.5_0	Etenupāyena pañcahi yugasatehi rañño cakkavattissa sarīraṁ veṭhetvā āyasāya teladoṇiyā	5	
PA_dn_16:5.11.5_1	pakkhipitvā aññissā āyasāya doṇiyā paṭikujjitvā sabbagandhānaṁ citakaṁ karitvā rañño	5	
PA_dn_16:5.11.5_2	cakkavattissa sarīraṁ jhāpenti.	5	
PA_dn_16:5.11.6	Cātumahāpathe rañño cakkavattissa thūpaṁ karonti.	5	
PA_dn_16:5.11.7	Evaṁ kho, ānanda, rañño cakkavattissa sarīre paṭipajjanti.	5	
PA_dn_16:5.11.8	Yathā kho, ānanda, rañño cakkavattissa sarīre paṭipajjanti, evaṁ tathāgatassa sarīre paṭipajjitabbaṁ.	5	
PA_dn_16:5.11.9	Cātumahāpathe tathāgatassa thūpo kātabbo.	5	
PA_dn_16:5.11.10	Tattha ye mālaṁ vā gandhaṁ vā cuṇṇakaṁ vā āropessanti vā abhivādessanti vā cittaṁ vā pasādessanti tesaṁ taṁ bhavissati dīgharattaṁ hitāya sukhāya.	5	
PA_dn_16:5.12.0	30. Thūpārahapuggala	5	
PA_dn_16:5.12.1	Cattārome, ānanda, thūpārahā.	5	
PA_dn_16:5.12.2	Katame cattāro?	5	
PA_dn_16:5.12.3	Tathāgato arahaṁ sammāsambuddho thūpāraho, paccekasambuddho thūpāraho, tathāgatassa sāvako thūpāraho, rājā cakkavattī thūpārahoti.	5	
PA_dn_16:5.12.4	Kiñcānanda, atthavasaṁ paṭicca tathāgato arahaṁ sammāsambuddho thūpāraho?	5	
PA_dn_16:5.12.5	‘Ayaṁ tassa bhagavato arahato sammāsambuddhassa thūpo’ti, ānanda, bahujanā cittaṁ pasādenti.	5	
PA_dn_16:5.12.6	Te tattha cittaṁ pasādetvā kāyassa bhedā paraṁ maraṇā sugatiṁ saggaṁ lokaṁ upapajjanti.	5	
PA_dn_16:5.12.7	Idaṁ kho, ānanda, atthavasaṁ paṭicca tathāgato arahaṁ sammāsambuddho thūpāraho.	5	
PA_dn_16:5.12.8	Kiñcānanda, atthavasaṁ paṭicca paccekasambuddho thūpāraho?	5	
PA_dn_16:5.12.9	‘Ayaṁ tassa bhagavato paccekasambuddhassa thūpo’ti, ānanda, bahujanā cittaṁ pasādenti.	5	
PA_dn_16:5.12.10	Te tattha cittaṁ pasādetvā kāyassa bhedā paraṁ maraṇā sugatiṁ saggaṁ lokaṁ upapajjanti.	5	
PA_dn_16:5.12.11	Idaṁ kho, ānanda, atthavasaṁ paṭicca paccekasambuddho thūpāraho.	5	
PA_dn_16:5.12.12	Kiñcānanda, atthavasaṁ paṭicca tathāgatassa sāvako thūpāraho?	5	
PA_dn_16:5.12.13	‘Ayaṁ tassa bhagavato arahato sammāsambuddhassa sāvakassa thūpo’ti, ānanda, bahujanā cittaṁ pasādenti.	5	
PA_dn_16:5.12.14	Te tattha cittaṁ pasādetvā kāyassa bhedā paraṁ maraṇā sugatiṁ saggaṁ lokaṁ upapajjanti.	5	
PA_dn_16:5.12.15	Idaṁ kho, ānanda, atthavasaṁ paṭicca tathāgatassa sāvako thūpāraho.	5	
PA_dn_16:5.12.16	Kiñcānanda, atthavasaṁ paṭicca rājā cakkavattī thūpāraho?	5	
PA_dn_16:5.12.17	‘Ayaṁ tassa dhammikassa dhammarañño thūpo’ti, ānanda, bahujanā cittaṁ pasādenti.	5	
PA_dn_16:5.12.18	Te tattha cittaṁ pasādetvā kāyassa bhedā paraṁ maraṇā sugatiṁ saggaṁ lokaṁ upapajjanti.	5	
PA_dn_16:5.12.19	Idaṁ kho, ānanda, atthavasaṁ paṭicca rājā cakkavattī thūpāraho.	5	
PA_dn_16:5.12.20	Ime kho, ānanda, cattāro thūpārahā”ti.	5	
PA_dn_16:5.13.0	31. Ānandaacchariyadhamma	5	
PA_dn_16:5.13.1	Atha kho āyasmā ānando vihāraṁ pavisitvā kapisīsaṁ ālambitvā rodamāno aṭṭhāsi:	5	
PA_dn_16:5.13.2	“ahañca vatamhi sekho sakaraṇīyo, satthu ca me parinibbānaṁ bhavissati, yo mama anukampako”ti.	5	
PA_dn_16:5.13.3	Atha kho bhagavā bhikkhū āmantesi:	5	
PA_dn_16:5.13.4	“kahaṁ nu kho, bhikkhave, ānando”ti?	5	
PA_dn_16:5.13.5	“Eso, bhante, āyasmā ānando vihāraṁ pavisitvā kapisīsaṁ ālambitvā rodamāno ṭhito:	5	
PA_dn_16:5.13.6	‘ahañca vatamhi sekho sakaraṇīyo, satthu ca me parinibbānaṁ bhavissati, yo mama anukampako’”ti.	5	
PA_dn_16:5.13.7	Atha kho bhagavā aññataraṁ bhikkhuṁ āmantesi:	5	
PA_dn_16:5.13.8	“ehi tvaṁ, bhikkhu, mama vacanena ānandaṁ āmantehi:	5	
PA_dn_16:5.13.9	‘satthā taṁ, āvuso ānanda, āmantetī’”ti.	5	
PA_dn_16:5.13.10	“Evaṁ, bhante”ti kho so bhikkhu bhagavato paṭissutvā yenāyasmā ānando tenupasaṅkami; upasaṅkamitvā āyasmantaṁ ānandaṁ etadavoca:	5	
PA_dn_16:5.13.11	“satthā taṁ, āvuso ānanda, āmantetī”ti.	5	
PA_dn_16:5.14.1_0	“Evamāvuso”ti kho āyasmā ānando tassa bhikkhuno paṭissutvā yena bhagavā tenupasaṅkami;	5	
PA_dn_16:5.14.1_1	upasaṅkamitvā bhagavantaṁ abhivādetvā ekamantaṁ nisīdi. Ekamantaṁ nisinnaṁ kho āyasmantaṁ	5	
PA_dn_16:5.14.1_2	ānandaṁ bhagavā etadavoca:	5	
PA_dn_16:5.14.2	“alaṁ, ānanda, mā soci mā paridevi, nanu etaṁ, ānanda, mayā paṭikacceva akkhātaṁ:	5	
PA_dn_16:5.14.3	‘sabbeheva piyehi manāpehi nānābhāvo vinābhāvo aññathābhāvo’;	5	
PA_dn_16:5.14.4	taṁ kutettha, ānanda, labbhā. Yaṁ taṁ jātaṁ bhūtaṁ saṅkhataṁ palokadhammaṁ, ‘taṁ vata tathāgatassāpi sarīraṁ mā palujjī’ti netaṁ ṭhānaṁ vijjati.	5	
PA_dn_16:5.14.5_0	Dīgharattaṁ kho te, ānanda, tathāgato paccupaṭṭhito mettena kāyakammena hitena sukhena	5	
PA_dn_16:5.14.5_1	advayena appamāṇena, mettena vacīkammena hitena sukhena advayena appamāṇena, mettena	5	
PA_dn_16:5.14.5_2	manokammena hitena sukhena advayena appamāṇena.	5	
PA_dn_16:5.14.6	Katapuññosi tvaṁ, ānanda, padhānamanuyuñja, khippaṁ hohisi anāsavo”ti.	5	
PA_dn_16:5.15.1	Atha kho bhagavā bhikkhū āmantesi:	5	
PA_dn_16:5.15.2	“yepi te, bhikkhave, ahesuṁ atītamaddhānaṁ arahanto sammāsambuddhā, tesampi bhagavantānaṁ etapparamāyeva upaṭṭhākā ahesuṁ, seyyathāpi mayhaṁ ānando.	5	
PA_dn_16:5.15.3	Yepi te, bhikkhave, bhavissanti anāgatamaddhānaṁ arahanto sammāsambuddhā, tesampi bhagavantānaṁ etapparamāyeva upaṭṭhākā bhavissanti, seyyathāpi mayhaṁ ānando.	5	
PA_dn_16:5.15.4	Paṇḍito, bhikkhave, ānando;	5	
PA_dn_16:5.15.5	medhāvī, bhikkhave, ānando.	5	
PA_dn_16:5.15.6_0	Jānāti ‘ayaṁ kālo tathāgataṁ dassanāya upasaṅkamituṁ bhikkhūnaṁ, ayaṁ kālo bhikkhunīnaṁ,	5	
PA_dn_16:5.15.6_1	ayaṁ kālo upāsakānaṁ, ayaṁ kālo upāsikānaṁ, ayaṁ kālo rañño rājamahāmattānaṁ titthiyānaṁ	5	
PA_dn_16:5.15.6_2	titthiyasāvakānan’ti.	5	
PA_dn_16:5.16.1	Cattārome, bhikkhave, acchariyā abbhutā dhammā ānande.	5	
PA_dn_16:5.16.2	Katame cattāro?	5	
PA_dn_16:5.16.3	Sace, bhikkhave, bhikkhuparisā ānandaṁ dassanāya upasaṅkamati, dassanena sā attamanā hoti.	5	
PA_dn_16:5.16.4	Tatra ce ānando dhammaṁ bhāsati, bhāsitenapi sā attamanā hoti.	5	
PA_dn_16:5.16.5	Atittāva, bhikkhave, bhikkhuparisā hoti, atha kho ānando tuṇhī hoti.	5	
PA_dn_16:5.16.6	Sace, bhikkhave, bhikkhunīparisā ānandaṁ dassanāya upasaṅkamati, dassanena sā attamanā hoti.	5	
PA_dn_16:5.16.7	Tatra ce ānando dhammaṁ bhāsati, bhāsitenapi sā attamanā hoti.	5	
PA_dn_16:5.16.8	Atittāva, bhikkhave, bhikkhunīparisā hoti, atha kho ānando tuṇhī hoti.	5	
PA_dn_16:5.16.9	Sace, bhikkhave, upāsakaparisā ānandaṁ dassanāya upasaṅkamati, dassanena sā attamanā hoti.	5	
PA_dn_16:5.16.10	Tatra ce ānando dhammaṁ bhāsati, bhāsitenapi sā attamanā hoti.	5	
PA_dn_16:5.16.11	Atittāva, bhikkhave, upāsakaparisā hoti, atha kho ānando tuṇhī hoti.	5	
PA_dn_16:5.16.12	Sace, bhikkhave, upāsikāparisā ānandaṁ dassanāya upasaṅkamati, dassanena sā attamanā hoti.	5	
PA_dn_16:5.16.13	Tatra ce ānando dhammaṁ bhāsati, bhāsitenapi sā attamanā hoti.	5	
PA_dn_16:5.16.14	Atittāva, bhikkhave, upāsikāparisā hoti, atha kho ānando tuṇhī hoti.	5	
PA_dn_16:5.16.15	Ime kho, bhikkhave, cattāro acchariyā abbhutā dhammā ānande.	5	
PA_dn_16:5.16.16	Cattārome, bhikkhave, acchariyā abbhutā dhammā raññe cakkavattimhi.	5	
PA_dn_16:5.16.17	Katame cattāro?	5	
PA_dn_16:5.16.18	Sace, bhikkhave, khattiyaparisā rājānaṁ cakkavattiṁ dassanāya upasaṅkamati, dassanena sā attamanā hoti.	5	
PA_dn_16:5.16.19	Tatra ce rājā cakkavattī bhāsati, bhāsitenapi sā attamanā hoti.	5	
PA_dn_16:5.16.20	Atittāva, bhikkhave, khattiyaparisā hoti. Atha kho rājā cakkavattī tuṇhī hoti.	5	
PA_dn_16:5.16.21	Sace bhikkhave, brāhmaṇaparisā …pe…	5	
PA_dn_16:5.16.22	gahapatiparisā …pe…	5	
PA_dn_16:5.16.23	samaṇaparisā rājānaṁ cakkavattiṁ dassanāya upasaṅkamati, dassanena sā attamanā hoti.	5	
PA_dn_16:5.16.24	Tatra ce rājā cakkavattī bhāsati, bhāsitenapi sā attamanā hoti.	5	
PA_dn_16:5.16.25	Atittāva, bhikkhave, samaṇaparisā hoti. Atha kho rājā cakkavattī tuṇhī hoti.	5	
PA_dn_16:5.16.26	Evameva kho, bhikkhave, cattārome acchariyā abbhutā dhammā ānande.	5	
PA_dn_16:5.16.27	Sace, bhikkhave, bhikkhuparisā ānandaṁ dassanāya upasaṅkamati, dassanena sā attamanā hoti.	5	
PA_dn_16:5.16.28	Tatra ce ānando dhammaṁ bhāsati, bhāsitenapi sā attamanā hoti.	5	
PA_dn_16:5.16.29	Atittāva, bhikkhave, bhikkhuparisā hoti.	5	
PA_dn_16:5.16.30	Atha kho ānando tuṇhī hoti.	5	
PA_dn_16:5.16.31	Sace, bhikkhave bhikkhunīparisā …pe…	5	
PA_dn_16:5.16.32	upāsakaparisā …pe…	5	
PA_dn_16:5.16.33	upāsikāparisā ānandaṁ dassanāya upasaṅkamati, dassanena sā attamanā hoti.	5	
PA_dn_16:5.16.34	Tatra ce ānando dhammaṁ bhāsati, bhāsitenapi sā attamanā hoti.	5	
PA_dn_16:5.16.35	Atittāva, bhikkhave, upāsikāparisā hoti.	5	
PA_dn_16:5.16.36	Atha kho ānando tuṇhī hoti.	5	
PA_dn_16:5.16.37	Ime kho, bhikkhave, cattāro acchariyā abbhutā dhammā ānande”ti.	5	
PA_dn_16:5.17.0	32. Mahāsudassanasuttadesanā	5	
PA_dn_16:5.17.1	Evaṁ vutte, āyasmā ānando bhagavantaṁ etadavoca:	5	
PA_dn_16:5.17.2	“mā, bhante, bhagavā imasmiṁ khuddakanagarake ujjaṅgalanagarake sākhānagarake parinibbāyi.	5	
PA_dn_16:5.17.3	Santi, bhante, aññāni mahānagarāni, seyyathidaṁ—	5	
PA_dn_16:5.17.4	campā rājagahaṁ sāvatthī sāketaṁ kosambī bārāṇasī;	5	
PA_dn_16:5.17.5	ettha bhagavā parinibbāyatu.	5	
PA_dn_16:5.17.6	Ettha bahū khattiyamahāsālā, brāhmaṇamahāsālā gahapatimahāsālā tathāgate abhippasannā.	5	
PA_dn_16:5.17.7	Te tathāgatassa sarīrapūjaṁ karissantī”ti	5	
PA_dn_16:5.17.8	“mā hevaṁ, ānanda, avaca, mā hevaṁ, ānanda, avaca:	5	
PA_dn_16:5.17.9	‘khuddakanagarakaṁ ujjaṅgalanagarakaṁ sākhānagarakan’ti.	5	
PA_dn_16:5.18.1	Bhūtapubbaṁ, ānanda, rājā mahāsudassano nāma ahosi cakkavattī dhammiko dhammarājā cāturanto vijitāvī janapadatthāvariyappatto sattaratanasamannāgato.	5	
PA_dn_16:5.18.2	Rañño, ānanda, mahāsudassanassa ayaṁ kusinārā kusāvatī nāma rājadhānī ahosi.	5	
PA_dn_16:5.18.3	puratthimena ca pacchimena ca dvādasayojanāni āyāmena; uttarena ca dakkhiṇena ca sattayojanāni vitthārena.	5	
PA_dn_16:5.18.4	Kusāvatī, ānanda, rājadhānī iddhā ceva ahosi phītā ca bahujanā ca ākiṇṇamanussā ca subhikkhā ca.	5	
PA_dn_16:5.18.5	Seyyathāpi, ānanda, devānaṁ āḷakamandā nāma rājadhānī iddhā ceva hoti phītā ca bahujanā ca ākiṇṇayakkhā ca subhikkhā ca;	5	
PA_dn_16:5.18.6	evameva kho, ānanda, kusāvatī rājadhānī iddhā ceva ahosi phītā ca bahujanā ca ākiṇṇamanussā ca subhikkhā ca.	5	
PA_dn_16:5.18.7	Kusāvatī, ānanda, rājadhānī dasahi saddehi avivittā ahosi divā ceva rattiñca, seyyathidaṁ—	5	
PA_dn_16:5.18.8	hatthisaddena assasaddena rathasaddena bherisaddena mudiṅgasaddena vīṇāsaddena gītasaddena saṅkhasaddena sammasaddena pāṇitāḷasaddena ‘asnātha pivatha khādathā’ti dasamena saddena.	5	
PA_dn_16:5.19.1	Gaccha tvaṁ, ānanda, kusināraṁ pavisitvā kosinārakānaṁ mallānaṁ ārocehi:	5	
PA_dn_16:5.19.2	‘ajja kho, vāseṭṭhā, rattiyā pacchime yāme tathāgatassa parinibbānaṁ bhavissati.	5	
PA_dn_16:5.19.3	Abhikkamatha, vāseṭṭhā, abhikkamatha, vāseṭṭhā.	5	
PA_dn_16:5.19.4	Mā pacchā vippaṭisārino ahuvattha—	5	
PA_dn_16:5.19.5	amhākañca no gāmakkhette tathāgatassa parinibbānaṁ ahosi, na mayaṁ labhimhā pacchime kāle tathāgataṁ dassanāyā’”ti.	5	
PA_dn_16:5.19.6	“Evaṁ, bhante”ti kho āyasmā ānando bhagavato paṭissutvā nivāsetvā pattacīvaramādāya attadutiyo kusināraṁ pāvisi.	5	
PA_dn_16:5.20.0	33. Mallānaṁvandanā	5	
PA_dn_16:5.20.1	Tena kho pana samayena kosinārakā mallā sandhāgāre sannipatitā honti kenacideva karaṇīyena.	5	
PA_dn_16:5.20.2	Atha kho āyasmā ānando yena kosinārakānaṁ mallānaṁ sandhāgāraṁ tenupasaṅkami; upasaṅkamitvā kosinārakānaṁ mallānaṁ ārocesi:	5	
PA_dn_16:5.20.3	“ajja kho, vāseṭṭhā, rattiyā pacchime yāme tathāgatassa parinibbānaṁ bhavissati.	5	
PA_dn_16:5.20.4	Abhikkamatha, vāseṭṭhā, abhikkamatha, vāseṭṭhā.	5	
PA_dn_16:5.20.5	Mā pacchā vippaṭisārino ahuvattha:	5	
PA_dn_16:5.20.6	‘amhākañca no gāmakkhette tathāgatassa parinibbānaṁ ahosi, na mayaṁ labhimhā pacchime kāle tathāgataṁ dassanāyā’”ti.	5	
PA_dn_16:5.21.1_0	Idamāyasmato ānandassa vacanaṁ sutvā mallā ca mallaputtā ca mallasuṇisā ca mallapajāpatiyo	5	
PA_dn_16:5.21.1_1	ca aghāvino dummanā cetodukkhasamappitā appekacce kese pakiriya kandanti, bāhā paggayha	5	
PA_dn_16:5.21.1_2	kandanti, chinnapātaṁ papatanti, āvaṭṭanti vivaṭṭanti:	5	
PA_dn_16:5.21.2	“atikhippaṁ bhagavā parinibbāyissati, atikhippaṁ sugato parinibbāyissati, atikhippaṁ cakkhuṁ loke antaradhāyissatī”ti.	5	
PA_dn_16:5.21.3	Atha kho mallā ca mallaputtā ca mallasuṇisā ca mallapajāpatiyo ca aghāvino dummanā cetodukkhasamappitā yena upavattanaṁ mallānaṁ sālavanaṁ yenāyasmā ānando tenupasaṅkamiṁsu.	5	
PA_dn_16:5.22.1	Atha kho āyasmato ānandassa etadahosi:	5	
PA_dn_16:5.22.2	“sace kho ahaṁ kosinārake malle ekamekaṁ bhagavantaṁ vandāpessāmi, avandito bhagavā kosinārakehi mallehi bhavissati, athāyaṁ ratti vibhāyissati.	5	
PA_dn_16:5.22.3	Yannūnāhaṁ kosinārake malle kulaparivattaso kulaparivattaso ṭhapetvā bhagavantaṁ vandāpeyyaṁ:	5	
PA_dn_16:5.22.4	‘itthannāmo, bhante, mallo saputto sabhariyo sapariso sāmacco bhagavato pāde sirasā vandatī’”ti.	5	
PA_dn_16:5.22.5	Atha kho āyasmā ānando kosinārake malle kulaparivattaso kulaparivattaso ṭhapetvā bhagavantaṁ vandāpesi:	5	
PA_dn_16:5.22.6	“itthannāmo, bhante, mallo saputto sabhariyo sapariso sāmacco bhagavato pāde sirasā vandatī”ti.	5	
PA_dn_16:5.22.7	Atha kho āyasmā ānando etena upāyena paṭhameneva yāmena kosinārake malle bhagavantaṁ vandāpesi.	5	
PA_dn_16:5.23.0	34. Subhaddaparibbājakavatthu	5	
PA_dn_16:5.23.1	Tena kho pana samayena subhaddo nāma paribbājako kusinārāyaṁ paṭivasati.	5	
PA_dn_16:5.23.2	Assosi kho subhaddo paribbājako:	5	
PA_dn_16:5.23.3	“ajja kira rattiyā pacchime yāme samaṇassa gotamassa parinibbānaṁ bhavissatī”ti.	5	
PA_dn_16:5.23.4	Atha kho subhaddassa paribbājakassa etadahosi:	5	
PA_dn_16:5.23.5	“sutaṁ kho pana metaṁ paribbājakānaṁ vuḍḍhānaṁ mahallakānaṁ ācariyapācariyānaṁ bhāsamānānaṁ:	5	
PA_dn_16:5.23.6	‘kadāci karahaci tathāgatā loke uppajjanti arahanto sammāsambuddhā’ti.	5	
PA_dn_16:5.23.7	Ajjeva rattiyā pacchime yāme samaṇassa gotamassa parinibbānaṁ bhavissati.	5	
PA_dn_16:5.23.8	Atthi ca me ayaṁ kaṅkhādhammo uppanno,	5	
PA_dn_16:5.23.9	evaṁ pasanno ahaṁ samaṇe gotame, ‘pahoti me samaṇo gotamo tathā dhammaṁ desetuṁ, yathāhaṁ imaṁ kaṅkhādhammaṁ pajaheyyan’”ti.	5	
PA_dn_16:5.24.1	Atha kho subhaddo paribbājako yena upavattanaṁ mallānaṁ sālavanaṁ, yenāyasmā ānando tenupasaṅkami; upasaṅkamitvā āyasmantaṁ ānandaṁ etadavoca:	5	
PA_dn_16:5.24.2	“sutaṁ metaṁ, bho ānanda, paribbājakānaṁ vuḍḍhānaṁ mahallakānaṁ ācariyapācariyānaṁ bhāsamānānaṁ:	5	
PA_dn_16:5.24.3	‘kadāci karahaci tathāgatā loke uppajjanti arahanto sammāsambuddhā’ti.	5	
PA_dn_16:5.24.4	Ajjeva rattiyā pacchime yāme samaṇassa gotamassa parinibbānaṁ bhavissati.	5	
PA_dn_16:5.24.5	Atthi ca me ayaṁ kaṅkhādhammo uppanno—	5	
PA_dn_16:5.24.6	evaṁ pasanno ahaṁ samaṇe gotame ‘pahoti me samaṇo gotamo tathā dhammaṁ desetuṁ, yathāhaṁ imaṁ kaṅkhādhammaṁ pajaheyyan’ti.	5	
PA_dn_16:5.24.7	Sādhāhaṁ, bho ānanda, labheyyaṁ samaṇaṁ gotamaṁ dassanāyā”ti.	5	
PA_dn_16:5.24.8	Evaṁ vutte, āyasmā ānando subhaddaṁ paribbājakaṁ etadavoca:	5	
PA_dn_16:5.24.9	“alaṁ, āvuso subhadda, mā tathāgataṁ viheṭhesi, kilanto bhagavā”ti.	5	
PA_dn_16:5.24.10	Dutiyampi kho subhaddo paribbājako …pe…	5	
PA_dn_16:5.24.11	tatiyampi kho subhaddo paribbājako āyasmantaṁ ānandaṁ etadavoca:	5	
PA_dn_16:5.24.12	“sutaṁ metaṁ, bho ānanda, paribbājakānaṁ vuḍḍhānaṁ mahallakānaṁ ācariyapācariyānaṁ bhāsamānānaṁ:	5	
PA_dn_16:5.24.13	‘kadāci karahaci tathāgatā loke uppajjanti arahanto sammāsambuddhā’ti.	5	
PA_dn_16:5.24.14	Ajjeva rattiyā pacchime yāme samaṇassa gotamassa parinibbānaṁ bhavissati.	5	
PA_dn_16:5.24.15	Atthi ca me ayaṁ kaṅkhādhammo uppanno—	5	
PA_dn_16:5.24.16	evaṁ pasanno ahaṁ samaṇe gotame, ‘pahoti me samaṇo gotamo tathā dhammaṁ desetuṁ, yathāhaṁ imaṁ kaṅkhādhammaṁ pajaheyyan’ti.	5	
PA_dn_16:5.24.17	Sādhāhaṁ, bho ānanda, labheyyaṁ samaṇaṁ gotamaṁ dassanāyā”ti.	5	
PA_dn_16:5.24.18	Tatiyampi kho āyasmā ānando subhaddaṁ paribbājakaṁ etadavoca:	5	
PA_dn_16:5.24.19	“alaṁ, āvuso subhadda, mā tathāgataṁ viheṭhesi, kilanto bhagavā”ti.	5	
PA_dn_16:5.25.1	Assosi kho bhagavā āyasmato ānandassa subhaddena paribbājakena saddhiṁ imaṁ kathāsallāpaṁ.	5	
PA_dn_16:5.25.2	Atha kho bhagavā āyasmantaṁ ānandaṁ āmantesi:	5	
PA_dn_16:5.25.3	“alaṁ, ānanda, mā subhaddaṁ vāresi, labhataṁ, ānanda, subhaddo tathāgataṁ dassanāya.	5	
PA_dn_16:5.25.4	Yaṁ kiñci maṁ subhaddo pucchissati, sabbaṁ taṁ aññāpekkhova pucchissati, no vihesāpekkho.	5	
PA_dn_16:5.25.5	Yañcassāhaṁ puṭṭho byākarissāmi, taṁ khippameva ājānissatī”ti.	5	
PA_dn_16:5.25.6	Atha kho āyasmā ānando subhaddaṁ paribbājakaṁ etadavoca:	5	
PA_dn_16:5.25.7	“gacchāvuso subhadda, karoti te bhagavā okāsan”ti.	5	
PA_dn_16:5.26.1_0	Atha kho subhaddo paribbājako yena bhagavā tenupasaṅkami; upasaṅkamitvā bhagavatā	5	
PA_dn_16:5.26.1_1	saddhiṁ sammodi, sammodanīyaṁ kathaṁ sāraṇīyaṁ vītisāretvā ekamantaṁ nisīdi. Ekamantaṁ	5	
PA_dn_16:5.26.1_2	nisinno kho subhaddo paribbājako bhagavantaṁ etadavoca:	5	
PA_dn_16:5.26.2	“yeme, bho gotama, samaṇabrāhmaṇā saṅghino gaṇino gaṇācariyā ñātā yasassino titthakarā sādhusammatā bahujanassa,	5	
PA_dn_16:5.26.3	seyyathidaṁ—pūraṇo kassapo, makkhali gosālo, ajito kesakambalo, pakudho kaccāyano, sañcayo belaṭṭhaputto, nigaṇṭho nāṭaputto,	5	
PA_dn_16:5.26.4	sabbete sakāya paṭiññāya abbhaññiṁsu, sabbeva na abbhaññiṁsu, udāhu ekacce abbhaññiṁsu, ekacce na abbhaññiṁsū”ti?	5	
PA_dn_16:5.26.5	“Alaṁ, subhadda, tiṭṭhatetaṁ:	5	
PA_dn_16:5.26.6	‘sabbete sakāya paṭiññāya abbhaññiṁsu, sabbeva na abbhaññiṁsu, udāhu ekacce abbhaññiṁsu, ekacce na abbhaññiṁsū’ti.	5	
PA_dn_16:5.26.7	Dhammaṁ te, subhadda, desessāmi;	5	
PA_dn_16:5.26.8	taṁ suṇāhi sādhukaṁ manasikarohi, bhāsissāmī”ti.	5	
PA_dn_16:5.26.9	“Evaṁ, bhante”ti kho subhaddo paribbājako bhagavato paccassosi.	5	
PA_dn_16:5.26.10	Bhagavā etadavoca:	5	
PA_dn_16:5.27.1_0	“Yasmiṁ kho, subhadda, dhammavinaye ariyo aṭṭhaṅgiko maggo na upalabbhati, samaṇopi	5	
PA_dn_16:5.27.1_1	tattha na upalabbhati. Dutiyopi tattha samaṇo na upalabbhati. Tatiyopi tattha samaṇo	5	
PA_dn_16:5.27.1_2	na upalabbhati. Catutthopi tattha samaṇo na upalabbhati.	5	
PA_dn_16:5.27.2_0	Yasmiñca kho, subhadda, dhammavinaye ariyo aṭṭhaṅgiko maggo upalabbhati, samaṇopi	5	
PA_dn_16:5.27.2_1	tattha upalabbhati, dutiyopi tattha samaṇo upalabbhati, tatiyopi tattha samaṇo upalabbhati,	5	
PA_dn_16:5.27.2_2	catutthopi tattha samaṇo upalabbhati.	5	
PA_dn_16:5.27.3_0	Imasmiṁ kho, subhadda, dhammavinaye ariyo aṭṭhaṅgiko maggo upalabbhati, idheva, subhadda,	5	
PA_dn_16:5.27.3_1	samaṇo, idha dutiyo samaṇo, idha tatiyo samaṇo, idha catuttho samaṇo, suññā parappavādā samaṇebhi aññehi.	5	
PA_dn_16:5.27.4	Ime ca, subhadda, bhikkhū sammā vihareyyuṁ, asuñño loko arahantehi assāti.	5	
PA_dn_16:5.27.5	Ekūnatiṁso vayasā subhadda,	5	
PA_dn_16:5.27.6	Yaṁ pabbajiṁ kiṅkusalānuesī;	5	
PA_dn_16:5.27.7	Vassāni paññāsa samādhikāni,	5	
PA_dn_16:5.27.8	Yato ahaṁ pabbajito subhadda;	5	
PA_dn_16:5.27.9	Ñāyassa dhammassa padesavattī,	5	
PA_dn_16:5.27.10	Ito bahiddhā samaṇopi natthi.	5	
PA_dn_16:5.27.11	Dutiyopi samaṇo natthi.	5	
PA_dn_16:5.27.12	Tatiyopi samaṇo natthi.	5	
PA_dn_16:5.27.13	Catutthopi samaṇo natthi.	5	
PA_dn_16:5.27.14	Suññā parappavādā samaṇebhi aññehi.	5	
PA_dn_16:5.27.15	Ime ca, subhadda, bhikkhū sammā vihareyyuṁ, asuñño loko arahantehi assā”ti.	5	
PA_dn_16:5.28.1	Evaṁ vutte, subhaddo paribbājako bhagavantaṁ etadavoca:	5	
PA_dn_16:5.28.2	“abhikkantaṁ, bhante, abhikkantaṁ, bhante.	5	
PA_dn_16:5.28.3_0	Seyyathāpi, bhante, nikkujjitaṁ vā ukkujjeyya, paṭicchannaṁ vā vivareyya, mūḷhassa	5	
PA_dn_16:5.28.3_1	vā maggaṁ ācikkheyya, andhakāre vā telapajjotaṁ dhāreyya: ‘cakkhumanto rūpāni dakkhantī’ti;	5	
PA_dn_16:5.28.3_2	evamevaṁ bhagavatā anekapariyāyena dhammo pakāsito.	5	
PA_dn_16:5.28.4	Esāhaṁ, bhante, bhagavantaṁ saraṇaṁ gacchāmi dhammañca bhikkhusaṅghañca.	5	
PA_dn_16:5.28.5	Labheyyāhaṁ, bhante, bhagavato santike pabbajjaṁ, labheyyaṁ upasampadan”ti.	5	
PA_dn_16:5.29.1_0	“Yo kho, subhadda, aññatitthiyapubbo imasmiṁ dhammavinaye ākaṅkhati pabbajjaṁ, ākaṅkhati	5	
PA_dn_16:5.29.1_1	upasampadaṁ, so cattāro māse parivasati. Catunnaṁ māsānaṁ accayena āraddhacittā bhikkhū	5	
PA_dn_16:5.29.1_2	pabbājenti upasampādenti bhikkhubhāvāya.	5	
PA_dn_16:5.29.2	Api ca mettha puggalavemattatā viditā”ti.	5	
PA_dn_16:5.29.3_0	“Sace, bhante, aññatitthiyapubbā imasmiṁ dhammavinaye ākaṅkhantā pabbajjaṁ ākaṅkhantā	5	
PA_dn_16:5.29.3_1	upasampadaṁ cattāro māse parivasanti, catunnaṁ māsānaṁ accayena āraddhacittā bhikkhū	5	
PA_dn_16:5.29.3_2	pabbājenti upasampādenti bhikkhubhāvāya. Ahaṁ cattāri vassāni parivasissāmi, catunnaṁ	5	
PA_dn_16:5.29.3_3	vassānaṁ accayena āraddhacittā bhikkhū pabbājentu upasampādentu bhikkhubhāvāyā”ti.	5	
PA_dn_16:5.29.4	Atha kho bhagavā āyasmantaṁ ānandaṁ āmantesi:	5	
PA_dn_16:5.29.5	“tenahānanda, subhaddaṁ pabbājehī”ti.	5	
PA_dn_16:5.29.6	“Evaṁ, bhante”ti kho āyasmā ānando bhagavato paccassosi.	5	
PA_dn_16:5.30.1	Atha kho subhaddo paribbājako āyasmantaṁ ānandaṁ etadavoca:	5	
PA_dn_16:5.30.2	“lābhā vo, āvuso ānanda; suladdhaṁ vo, āvuso ānanda,	5	
PA_dn_16:5.30.3	ye ettha satthu sammukhā antevāsikābhisekena abhisittā”ti.	5	
PA_dn_16:5.30.4	Alattha kho subhaddo paribbājako bhagavato santike pabbajjaṁ, alattha upasampadaṁ.	5	
PA_dn_16:5.30.5_0	Acirūpasampanno kho panāyasmā subhaddo eko vūpakaṭṭho appamatto ātāpī pahitatto viharanto	5	
PA_dn_16:5.30.5_1	nacirasseva—yassatthāya kulaputtā sammadeva agārasmā anagāriyaṁ pabbajanti—tadanuttaraṁ	5	
PA_dn_16:5.30.5_2	brahmacariyapariyosānaṁ diṭṭheva dhamme sayaṁ abhiññā sacchikatvā upasampajja vihāsi.	5	
PA_dn_16:5.30.6	“Khīṇā jāti, vusitaṁ brahmacariyaṁ, kataṁ karaṇīyaṁ, nāparaṁ itthattāyā”ti abbhaññāsi.	5	
PA_dn_16:5.30.7	Aññataro kho panāyasmā subhaddo arahataṁ ahosi.	5	
PA_dn_16:5.30.8	So bhagavato pacchimo sakkhisāvako ahosīti.	5	
PA_dn_16:5.30.9	Pañcamo bhāṇavāro.	5	
PA_dn_16:6.1.0	35. Tathāgatapacchimavācā	6	
PA_dn_16:6.1.1	Atha kho bhagavā āyasmantaṁ ānandaṁ āmantesi:	6	
PA_dn_16:6.1.2	“siyā kho panānanda, tumhākaṁ evamassa:	6	
PA_dn_16:6.1.3	‘atītasatthukaṁ pāvacanaṁ, natthi no satthā’ti.	6	
PA_dn_16:6.1.4	Na kho panetaṁ, ānanda, evaṁ daṭṭhabbaṁ.	6	
PA_dn_16:6.1.5	Yo vo, ānanda, mayā dhammo ca vinayo ca desito paññatto, so vo mamaccayena satthā.	6	
PA_dn_16:6.2.1	Yathā kho panānanda, etarahi bhikkhū aññamaññaṁ āvusovādena samudācaranti, na kho mamaccayena evaṁ samudācaritabbaṁ.	6	
PA_dn_16:6.2.2	Theratarena, ānanda, bhikkhunā navakataro bhikkhu nāmena vā gottena vā āvusovādena vā samudācaritabbo.	6	
PA_dn_16:6.2.3	Navakatarena bhikkhunā therataro bhikkhu ‘bhante’ti vā ‘āyasmā’ti vā samudācaritabbo.	6	
PA_dn_16:6.3.1	Ākaṅkhamāno, ānanda, saṅgho mamaccayena khuddānukhuddakāni sikkhāpadāni samūhanatu.	6	
PA_dn_16:6.4.1	Channassa, ānanda, bhikkhuno mamaccayena brahmadaṇḍo dātabbo”ti.	6	
PA_dn_16:6.4.2	“Katamo pana, bhante, brahmadaṇḍo”ti?	6	
PA_dn_16:6.4.3	“Channo, ānanda, bhikkhu yaṁ iccheyya, taṁ vadeyya.	6	
PA_dn_16:6.4.4	So bhikkhūhi neva vattabbo, na ovaditabbo, na anusāsitabbo”ti.	6	
PA_dn_16:6.5.1	Atha kho bhagavā bhikkhū āmantesi:	6	
PA_dn_16:6.5.2	“siyā kho pana, bhikkhave, ekabhikkhussāpi kaṅkhā vā vimati vā buddhe vā dhamme vā saṅghe vā magge vā paṭipadāya vā, pucchatha, bhikkhave, mā pacchā vippaṭisārino ahuvattha:	6	
PA_dn_16:6.5.3	‘sammukhībhūto no satthā ahosi, na mayaṁ sakkhimhā bhagavantaṁ sammukhā paṭipucchitun’”ti.	6	
PA_dn_16:6.5.4	Evaṁ vutte, te bhikkhū tuṇhī ahesuṁ.	6	
PA_dn_16:6.6.1	Dutiyampi kho bhagavā …pe…	6	
PA_dn_16:6.6.2	tatiyampi kho bhagavā bhikkhū āmantesi:	6	
PA_dn_16:6.6.3	“siyā kho pana, bhikkhave, ekabhikkhussāpi kaṅkhā vā vimati vā buddhe vā dhamme vā saṅghe vā magge vā paṭipadāya vā, pucchatha, bhikkhave, mā pacchā vippaṭisārino ahuvattha:	6	
PA_dn_16:6.6.4	‘sammukhībhūto no satthā ahosi, na mayaṁ sakkhimhā bhagavantaṁ sammukhā paṭipucchitun’”ti.	6	
PA_dn_16:6.6.5	Tatiyampi kho te bhikkhū tuṇhī ahesuṁ.	6	
PA_dn_16:6.6.6	Atha kho bhagavā bhikkhū āmantesi:	6	
PA_dn_16:6.6.7	“siyā kho pana, bhikkhave, satthugāravenapi na puccheyyātha. Sahāyakopi, bhikkhave, sahāyakassa ārocetū”ti.	6	
PA_dn_16:6.6.8	Evaṁ vutte, te bhikkhū tuṇhī ahesuṁ.	6	
PA_dn_16:6.6.9	Atha kho āyasmā ānando bhagavantaṁ etadavoca:	6	
PA_dn_16:6.6.10_0	“acchariyaṁ, bhante, abbhutaṁ, bhante, evaṁ pasanno ahaṁ, bhante, imasmiṁ bhikkhusaṅghe,	6	
PA_dn_16:6.6.10_1	‘natthi ekabhikkhussāpi kaṅkhā vā vimati vā buddhe vā dhamme vā saṅghe vā magge vā paṭipadāya vā’”ti.	6	
PA_dn_16:6.6.11_0	“Pasādā kho tvaṁ, ānanda, vadesi, ñāṇameva hettha, ānanda, tathāgatassa. Natthi imasmiṁ	6	
PA_dn_16:6.6.11_1	bhikkhusaṅghe ekabhikkhussāpi kaṅkhā vā vimati vā buddhe vā dhamme vā saṅghe vā magge vā paṭipadāya vā.	6	
PA_dn_16:6.6.12	Imesañhi, ānanda, pañcannaṁ bhikkhusatānaṁ yo pacchimako bhikkhu, so sotāpanno avinipātadhammo niyato sambodhiparāyaṇo”ti.	6	
PA_dn_16:6.7.1	Atha kho bhagavā bhikkhū āmantesi:	6	
PA_dn_16:6.7.2	“handa dāni, bhikkhave, āmantayāmi vo,	6	
PA_dn_16:6.7.3	vayadhammā saṅkhārā appamādena sampādethā”ti.	6	
PA_dn_16:6.7.4	Ayaṁ tathāgatassa pacchimā vācā.	6	
PA_dn_16:6.8.0	36. Parinibbutakathā	6	
PA_dn_16:6.8.1_0	Atha kho bhagavā paṭhamaṁ jhānaṁ samāpajji, paṭhamajjhānā vuṭṭhahitvā dutiyaṁ jhānaṁ	6	
PA_dn_16:6.8.1_1	samāpajji, dutiyajjhānā vuṭṭhahitvā tatiyaṁ jhānaṁ samāpajji, tatiyajjhānā vuṭṭhahitvā	6	
PA_dn_16:6.8.1_2	catutthaṁ jhānaṁ samāpajji, catutthajjhānā vuṭṭhahitvā ākāsānañcāyatanaṁ samāpajji,	6	
PA_dn_16:6.8.1_3	ākāsānañcāyatanasamāpattiyā vuṭṭhahitvā viññāṇañcāyatanaṁ samāpajji, viññāṇañcāyatanasamāpattiyā	6	
PA_dn_16:6.8.1_4	vuṭṭhahitvā ākiñcaññāyatanaṁ samāpajji, ākiñcaññāyatanasamāpattiyā vuṭṭhahitvā nevasaññānāsaññāyatanaṁ	6	
PA_dn_16:6.8.1_5	samāpajji, nevasaññānāsaññāyatanasamāpattiyā vuṭṭhahitvā saññāvedayitanirodhaṁ samāpajji.	6	
PA_dn_16:6.8.2	Atha kho āyasmā ānando āyasmantaṁ anuruddhaṁ etadavoca:	6	
PA_dn_16:6.8.3	“parinibbuto, bhante anuruddha, bhagavā”ti.	6	
PA_dn_16:6.8.4	“Nāvuso ānanda, bhagavā parinibbuto, saññāvedayitanirodhaṁ samāpanno”ti.	6	
PA_dn_16:6.9.1_0	Atha kho bhagavā saññāvedayitanirodhasamāpattiyā vuṭṭhahitvā nevasaññānāsaññāyatanaṁ	6	
PA_dn_16:6.9.1_1	samāpajji, nevasaññānāsaññāyatanasamāpattiyā vuṭṭhahitvā ākiñcaññāyatanaṁ samāpajji,	6	
PA_dn_16:6.9.1_2	ākiñcaññāyatanasamāpattiyā vuṭṭhahitvā viññāṇañcāyatanaṁ samāpajji, viññāṇañcāyatanasamāpattiyā	6	
PA_dn_16:6.9.1_3	vuṭṭhahitvā ākāsānañcāyatanaṁ samāpajji, ākāsānañcāyatanasamāpattiyā vuṭṭhahitvā	6	
PA_dn_16:6.9.1_4	catutthaṁ jhānaṁ samāpajji, catutthajjhānā vuṭṭhahitvā tatiyaṁ jhānaṁ samāpajji,	6	
PA_dn_16:6.9.1_5	tatiyajjhānā vuṭṭhahitvā dutiyaṁ jhānaṁ samāpajji, dutiyajjhānā vuṭṭhahitvā paṭhamaṁ	6	
PA_dn_16:6.9.1_6	jhānaṁ samāpajji, paṭhamajjhānā vuṭṭhahitvā dutiyaṁ jhānaṁ samāpajji, dutiyajjhānā	6	
PA_dn_16:6.9.1_7	vuṭṭhahitvā tatiyaṁ jhānaṁ samāpajji, tatiyajjhānā vuṭṭhahitvā catutthaṁ jhānaṁ samāpajji,	6	
PA_dn_16:6.9.1_8	catutthajjhānā vuṭṭhahitvā samanantarā bhagavā parinibbāyi.	6	
PA_dn_16:6.10.1	Parinibbute bhagavati saha parinibbānā mahābhūmicālo ahosi bhiṁsanako salomahaṁso. Devadundubhiyo ca phaliṁsu.	6	
PA_dn_16:6.10.2	Parinibbute bhagavati saha parinibbānā brahmāsahampati imaṁ gāthaṁ abhāsi:	6	
PA_dn_16:6.10.3	“Sabbeva nikkhipissanti,	6	
PA_dn_16:6.10.4	bhūtā loke samussayaṁ;	6	
PA_dn_16:6.10.5	Yattha etādiso satthā,	6	
PA_dn_16:6.10.6	loke appaṭipuggalo;	6	
PA_dn_16:6.10.7	Tathāgato balappatto,	6	
PA_dn_16:6.10.8	sambuddho parinibbuto”ti.	6	
PA_dn_16:6.10.9	Parinibbute bhagavati saha parinibbānā sakko devānamindo imaṁ gāthaṁ abhāsi:	6	
PA_dn_16:6.10.10	“Aniccā vata saṅkhārā,	6	
PA_dn_16:6.10.11	uppādavayadhammino;	6	
PA_dn_16:6.10.12	Uppajjitvā nirujjhanti,	6	
PA_dn_16:6.10.13	tesaṁ vūpasamo sukho”ti.	6	
PA_dn_16:6.10.14	Parinibbute bhagavati saha parinibbānā āyasmā anuruddho imā gāthāyo abhāsi:	6	
PA_dn_16:6.10.15	“Nāhu assāsapassāso,	6	
PA_dn_16:6.10.16	ṭhitacittassa tādino;	6	
PA_dn_16:6.10.17	Anejo santimārabbha,	6	
PA_dn_16:6.10.18	yaṁ kālamakarī muni.	6	
PA_dn_16:6.10.19	Asallīnena cittena,	6	
PA_dn_16:6.10.20	vedanaṁ ajjhavāsayi;	6	
PA_dn_16:6.10.21	Pajjotasseva nibbānaṁ,	6	
PA_dn_16:6.10.22	vimokkho cetaso ahū”ti.	6	
PA_dn_16:6.10.23	Parinibbute bhagavati saha parinibbānā āyasmā ānando imaṁ gāthaṁ abhāsi:	6	
PA_dn_16:6.10.24	“Tadāsi yaṁ bhiṁsanakaṁ,	6	
PA_dn_16:6.10.25	tadāsi lomahaṁsanaṁ;	6	
PA_dn_16:6.10.26	Sabbākāravarūpete,	6	
PA_dn_16:6.10.27	sambuddhe parinibbute”ti.	6	
PA_dn_16:6.10.28_0	Parinibbute bhagavati ye te tattha bhikkhū avītarāgā appekacce bāhā paggayha kandanti,	6	
PA_dn_16:6.10.28_1	chinnapātaṁ papatanti, āvaṭṭanti vivaṭṭanti, “atikhippaṁ bhagavā parinibbuto, atikhippaṁ	6	
PA_dn_16:6.10.28_2	sugato parinibbuto, atikhippaṁ cakkhuṁ loke antarahito”ti.	6	
PA_dn_16:6.10.29	Ye pana te bhikkhū vītarāgā, te satā sampajānā adhivāsenti:	6	
PA_dn_16:6.10.30	“aniccā saṅkhārā, taṁ kutettha labbhā”ti.	6	
PA_dn_16:6.11.1	Atha kho āyasmā anuruddho bhikkhū āmantesi:	6	
PA_dn_16:6.11.2	“alaṁ, āvuso, mā socittha mā paridevittha.	6	
PA_dn_16:6.11.3	Nanu etaṁ, āvuso, bhagavatā paṭikacceva akkhātaṁ:	6	
PA_dn_16:6.11.4	‘sabbeheva piyehi manāpehi nānābhāvo vinābhāvo aññathābhāvo’.	6	
PA_dn_16:6.11.5	Taṁ kutettha, āvuso, labbhā. ‘Yaṁ taṁ jātaṁ bhūtaṁ saṅkhataṁ palokadhammaṁ, taṁ vata mā palujjī’ti, netaṁ ṭhānaṁ vijjati.	6	
PA_dn_16:6.11.6	Devatā, āvuso, ujjhāyantī”ti.	6	
PA_dn_16:6.11.7	“Kathaṁbhūtā pana, bhante, āyasmā anuruddho devatā manasi karotī”ti?	6	
PA_dn_16:6.11.8	“Santāvuso ānanda, devatā ākāse pathavīsaññiniyo kese pakiriya kandanti, bāhā paggayha kandanti, chinnapātaṁ papatanti, āvaṭṭanti, vivaṭṭanti:	6	
PA_dn_16:6.11.9	‘atikhippaṁ bhagavā parinibbuto, atikhippaṁ sugato parinibbuto, atikhippaṁ cakkhuṁ loke antarahito’ti.	6	
PA_dn_16:6.11.10	Santāvuso ānanda, devatā pathaviyā pathavīsaññiniyo kese pakiriya kandanti, bāhā paggayha kandanti, chinnapātaṁ papatanti, āvaṭṭanti, vivaṭṭanti:	6	
PA_dn_16:6.11.11	‘atikhippaṁ bhagavā parinibbuto, atikhippaṁ sugato parinibbuto, atikhippaṁ cakkhuṁ loke antarahito’ti.	6	
PA_dn_16:6.11.12	Yā pana tā devatā vītarāgā, tā satā sampajānā adhivāsenti:	6	
PA_dn_16:6.11.13	‘aniccā saṅkhārā, taṁ kutettha labbhā’”ti.	6	
PA_dn_16:6.11.14	Atha kho āyasmā ca anuruddho āyasmā ca ānando taṁ rattāvasesaṁ dhammiyā kathāya vītināmesuṁ.	6	
PA_dn_16:6.12.1	Atha kho āyasmā anuruddho āyasmantaṁ ānandaṁ āmantesi:	6	
PA_dn_16:6.12.2	“gacchāvuso ānanda, kusināraṁ pavisitvā kosinārakānaṁ mallānaṁ ārocehi:	6	
PA_dn_16:6.12.3	‘parinibbuto, vāseṭṭhā, bhagavā,	6	
PA_dn_16:6.12.4	yassadāni kālaṁ maññathā’”ti.	6	
PA_dn_16:6.12.5	“Evaṁ, bhante”ti kho āyasmā ānando āyasmato anuruddhassa paṭissutvā pubbaṇhasamayaṁ nivāsetvā pattacīvaramādāya attadutiyo kusināraṁ pāvisi.	6	
PA_dn_16:6.12.6	Tena kho pana samayena kosinārakā mallā sandhāgāre sannipatitā honti teneva karaṇīyena.	6	
PA_dn_16:6.12.7	Atha kho āyasmā ānando yena kosinārakānaṁ mallānaṁ sandhāgāraṁ tenupasaṅkami; upasaṅkamitvā kosinārakānaṁ mallānaṁ ārocesi:	6	
PA_dn_16:6.12.8	“parinibbuto, vāseṭṭhā, bhagavā,	6	
PA_dn_16:6.12.9	yassadāni kālaṁ maññathā”ti.	6	
PA_dn_16:6.12.10_0	Idamāyasmato ānandassa vacanaṁ sutvā mallā ca mallaputtā ca mallasuṇisā ca mallapajāpatiyo	6	
PA_dn_16:6.12.10_1	ca aghāvino dummanā cetodukkhasamappitā appekacce kese pakiriya kandanti, bāhā paggayha	6	
PA_dn_16:6.12.10_2	kandanti, chinnapātaṁ papatanti, āvaṭṭanti, vivaṭṭanti:	6	
PA_dn_16:6.12.11	“atikhippaṁ bhagavā parinibbuto, atikhippaṁ sugato parinibbuto, atikhippaṁ cakkhuṁ loke antarahito”ti.	6	
PA_dn_16:6.13.0	37. Buddhasarīrapūjā	6	
PA_dn_16:6.13.1	Atha kho kosinārakā mallā purise āṇāpesuṁ:	6	
PA_dn_16:6.13.2	“tena hi, bhaṇe, kusinārāyaṁ gandhamālañca sabbañca tāḷāvacaraṁ sannipātethā”ti.	6	
PA_dn_16:6.13.3_0	Atha kho kosinārakā mallā gandhamālañca sabbañca tāḷāvacaraṁ pañca ca dussayugasatāni	6	
PA_dn_16:6.13.3_1	ādāya yena upavattanaṁ mallānaṁ sālavanaṁ, yena bhagavato sarīraṁ tenupasaṅkamiṁsu;	6	
PA_dn_16:6.13.3_2	upasaṅkamitvā bhagavato sarīraṁ naccehi gītehi vāditehi mālehi gandhehi sakkarontā	6	
PA_dn_16:6.13.3_3	garuṁ karontā mānentā pūjentā celavitānāni karontā maṇḍalamāḷe paṭiyādentā ekadivasaṁ vītināmesuṁ.	6	
PA_dn_16:6.13.4	Atha kho kosinārakānaṁ mallānaṁ etadahosi:	6	
PA_dn_16:6.13.5	“ativikālo kho ajja bhagavato sarīraṁ jhāpetuṁ, sve dāni mayaṁ bhagavato sarīraṁ jhāpessāmā”ti.	6	
PA_dn_16:6.13.6_0	Atha kho kosinārakā mallā bhagavato sarīraṁ naccehi gītehi vāditehi mālehi gandhehi	6	
PA_dn_16:6.13.6_1	sakkarontā garuṁ karontā mānentā pūjentā celavitānāni karontā maṇḍalamāḷe paṭiyādentā	6	
PA_dn_16:6.13.6_2	dutiyampi divasaṁ vītināmesuṁ, tatiyampi divasaṁ vītināmesuṁ, catutthampi divasaṁ	6	
PA_dn_16:6.13.6_3	vītināmesuṁ, pañcamampi divasaṁ vītināmesuṁ, chaṭṭhampi divasaṁ vītināmesuṁ.	6	
PA_dn_16:6.14.1	Atha kho sattamaṁ divasaṁ kosinārakānaṁ mallānaṁ etadahosi:	6	
PA_dn_16:6.14.2_0	“mayaṁ bhagavato sarīraṁ naccehi gītehi vāditehi mālehi gandhehi sakkarontā garuṁ	6	
PA_dn_16:6.14.2_1	karontā mānentā pūjentā dakkhiṇena dakkhiṇaṁ nagarassa haritvā bāhirena bāhiraṁ dakkhiṇato	6	
PA_dn_16:6.14.2_2	nagarassa bhagavato sarīraṁ jhāpessāmā”ti.	6	
PA_dn_16:6.14.3	Tena kho pana samayena aṭṭha mallapāmokkhā sīsaṁnhātā ahatāni vatthāni nivatthā:	6	
PA_dn_16:6.14.4	“mayaṁ bhagavato sarīraṁ uccāressāmā”ti na sakkonti uccāretuṁ.	6	
PA_dn_16:6.14.5	Atha kho kosinārakā mallā āyasmantaṁ anuruddhaṁ etadavocuṁ:	6	
PA_dn_16:6.14.6	“ko nu kho, bhante anuruddha, hetu ko paccayo, yenime aṭṭha mallapāmokkhā sīsaṁnhātā ahatāni vatthāni nivatthā:	6	
PA_dn_16:6.14.7	‘mayaṁ bhagavato sarīraṁ uccāressāmā’ti na sakkonti uccāretun”ti?	6	
PA_dn_16:6.14.8	“Aññathā kho, vāseṭṭhā, tumhākaṁ adhippāyo, aññathā devatānaṁ adhippāyo”ti.	6	
PA_dn_16:6.15.1	“Kathaṁ pana, bhante, devatānaṁ adhippāyo”ti?	6	
PA_dn_16:6.15.2	“Tumhākaṁ kho, vāseṭṭhā, adhippāyo:	6	
PA_dn_16:6.15.3_0	‘mayaṁ bhagavato sarīraṁ naccehi gītehi vāditehi mālehi gandhehi sakkarontā garuṁ	6	
PA_dn_16:6.15.3_1	karontā mānentā pūjentā dakkhiṇena dakkhiṇaṁ nagarassa haritvā bāhirena bāhiraṁ dakkhiṇato	6	
PA_dn_16:6.15.3_2	nagarassa bhagavato sarīraṁ jhāpessāmā’ti;	6	
PA_dn_16:6.15.4	devatānaṁ kho, vāseṭṭhā, adhippāyo:	6	
PA_dn_16:6.15.5_0	‘mayaṁ bhagavato sarīraṁ dibbehi naccehi gītehi vāditehi mālehi gandhehi sakkarontā	6	
PA_dn_16:6.15.5_1	garuṁ karontā mānentā pūjentā uttarena uttaraṁ nagarassa haritvā uttarena dvārena	6	
PA_dn_16:6.15.5_2	nagaraṁ pavesetvā majjhena majjhaṁ nagarassa haritvā puratthimena dvārena nikkhamitvā	6	
PA_dn_16:6.15.5_3	puratthimato nagarassa makuṭabandhanaṁ nāma mallānaṁ cetiyaṁ ettha bhagavato sarīraṁ jhāpessāmā’”ti.	6	
PA_dn_16:6.15.6	“Yathā, bhante, devatānaṁ adhippāyo, tathā hotū”ti.	6	
PA_dn_16:6.16.1	Tena kho pana samayena kusinārā yāva sandhisamalasaṅkaṭīrā jaṇṇumattena odhinā mandāravapupphehi santhatā hoti.	6	
PA_dn_16:6.16.2_0	Atha kho devatā ca kosinārakā ca mallā bhagavato sarīraṁ dibbehi ca mānusakehi ca	6	
PA_dn_16:6.16.2_1	naccehi gītehi vāditehi mālehi gandhehi sakkarontā garuṁ karontā mānentā pūjentā	6	
PA_dn_16:6.16.2_2	uttarena uttaraṁ nagarassa haritvā uttarena dvārena nagaraṁ pavesetvā majjhena majjhaṁ	6	
PA_dn_16:6.16.2_3	nagarassa haritvā puratthimena dvārena nikkhamitvā puratthimato nagarassa makuṭabandhanaṁ	6	
PA_dn_16:6.16.2_4	nāma mallānaṁ cetiyaṁ ettha ca bhagavato sarīraṁ nikkhipiṁsu.	6	
PA_dn_16:6.17.1	Atha kho kosinārakā mallā āyasmantaṁ ānandaṁ etadavocuṁ:	6	
PA_dn_16:6.17.2	“kathaṁ mayaṁ, bhante ānanda, tathāgatassa sarīre paṭipajjāmā”ti?	6	
PA_dn_16:6.17.3	“Yathā kho, vāseṭṭhā, rañño cakkavattissa sarīre paṭipajjanti, evaṁ tathāgatassa sarīre paṭipajjitabban”ti.	6	
PA_dn_16:6.17.4	“Kathaṁ pana, bhante ānanda, rañño cakkavattissa sarīre paṭipajjantī”ti?	6	
PA_dn_16:6.17.5	“Rañño, vāseṭṭhā, cakkavattissa sarīraṁ ahatena vatthena veṭhenti, ahatena vatthena veṭhetvā vihatena kappāsena veṭhenti, vihatena kappāsena veṭhetvā ahatena vatthena veṭhenti.	6	
PA_dn_16:6.17.6_0	Etena upāyena pañcahi yugasatehi rañño cakkavattissa sarīraṁ veṭhetvā āyasāya teladoṇiyā	6	
PA_dn_16:6.17.6_1	pakkhipitvā aññissā āyasāya doṇiyā paṭikujjitvā sabbagandhānaṁ citakaṁ karitvā rañño	6	
PA_dn_16:6.17.6_2	cakkavattissa sarīraṁ jhāpenti.	6	
PA_dn_16:6.17.7	Cātumahāpathe rañño cakkavattissa thūpaṁ karonti.	6	
PA_dn_16:6.17.8	Evaṁ kho, vāseṭṭhā, rañño cakkavattissa sarīre paṭipajjanti.	6	
PA_dn_16:6.17.9	Yathā kho, vāseṭṭhā, rañño cakkavattissa sarīre paṭipajjanti, evaṁ tathāgatassa sarīre paṭipajjitabbaṁ.	6	
PA_dn_16:6.17.10	Cātumahāpathe tathāgatassa thūpo kātabbo.	6	
PA_dn_16:6.17.11	Tattha ye mālaṁ vā gandhaṁ vā cuṇṇakaṁ vā āropessanti vā abhivādessanti vā cittaṁ vā pasādessanti, tesaṁ taṁ bhavissati dīgharattaṁ hitāya sukhāyā”ti.	6	
PA_dn_16:6.18.1	Atha kho kosinārakā mallā purise āṇāpesuṁ:	6	
PA_dn_16:6.18.2	“tena hi, bhaṇe, mallānaṁ vihataṁ kappāsaṁ sannipātethā”ti.	6	
PA_dn_16:6.18.3	Atha kho kosinārakā mallā bhagavato sarīraṁ ahatena vatthena veṭhetvā vihatena kappāsena veṭhesuṁ, vihatena kappāsena veṭhetvā ahatena vatthena veṭhesuṁ.	6	
PA_dn_16:6.18.4_0	Etena upāyena pañcahi yugasatehi bhagavato sarīraṁ veṭhetvā āyasāya teladoṇiyā pakkhipitvā	6	
PA_dn_16:6.18.4_1	aññissā āyasāya doṇiyā paṭikujjitvā sabbagandhānaṁ citakaṁ karitvā bhagavato sarīraṁ citakaṁ āropesuṁ.	6	
PA_dn_16:6.19.0	38. Mahākassapattheravatthu	6	
PA_dn_16:6.19.1	Tena kho pana samayena āyasmā mahākassapo pāvāya kusināraṁ addhānamaggappaṭipanno hoti mahatā bhikkhusaṅghena saddhiṁ pañcamattehi bhikkhusatehi.	6	
PA_dn_16:6.19.2	Atha kho āyasmā mahākassapo maggā okkamma aññatarasmiṁ rukkhamūle nisīdi.	6	
PA_dn_16:6.19.3	Tena kho pana samayena aññataro ājīvako kusinārāya mandāravapupphaṁ gahetvā pāvaṁ addhānamaggappaṭipanno hoti.	6	
PA_dn_16:6.19.4	Addasā kho āyasmā mahākassapo taṁ ājīvakaṁ dūratova āgacchantaṁ, disvā taṁ ājīvakaṁ etadavoca:	6	
PA_dn_16:6.19.5	“apāvuso, amhākaṁ satthāraṁ jānāsī”ti?	6	
PA_dn_16:6.19.6	“Āmāvuso, jānāmi, ajja sattāhaparinibbuto samaṇo gotamo.	6	
PA_dn_16:6.19.7	Tato me idaṁ mandāravapupphaṁ gahitan”ti.	6	
PA_dn_16:6.19.8	Tattha ye te bhikkhū avītarāgā appekacce bāhā paggayha kandanti, chinnapātaṁ papatanti, āvaṭṭanti, vivaṭṭanti:	6	
PA_dn_16:6.19.9	“atikhippaṁ bhagavā parinibbuto, atikhippaṁ sugato parinibbuto, atikhippaṁ cakkhuṁ loke antarahito”ti.	6	
PA_dn_16:6.19.10	Ye pana te bhikkhū vītarāgā, te satā sampajānā adhivāsenti:	6	
PA_dn_16:6.19.11	“aniccā saṅkhārā, taṁ kutettha labbhā”ti.	6	
PA_dn_16:6.20.1	Tena kho pana samayena subhaddo nāma vuddhapabbajito tassaṁ parisāyaṁ nisinno hoti.	6	
PA_dn_16:6.20.2	Atha kho subhaddo vuddhapabbajito te bhikkhū etadavoca:	6	
PA_dn_16:6.20.3	“alaṁ, āvuso, mā socittha, mā paridevittha, sumuttā mayaṁ tena mahāsamaṇena. Upaddutā ca homa:	6	
PA_dn_16:6.20.4	‘idaṁ vo kappati, idaṁ vo na kappatī’ti.	6	
PA_dn_16:6.20.5	Idāni pana mayaṁ yaṁ icchissāma, taṁ karissāma, yaṁ na icchissāma, na taṁ karissāmā”ti.	6	
PA_dn_16:6.20.6	Atha kho āyasmā mahākassapo bhikkhū āmantesi:	6	
PA_dn_16:6.20.7	“alaṁ, āvuso, mā socittha, mā paridevittha.	6	
PA_dn_16:6.20.8	Nanu etaṁ, āvuso, bhagavatā paṭikacceva akkhātaṁ:	6	
PA_dn_16:6.20.9	‘sabbeheva piyehi manāpehi nānābhāvo vinābhāvo aññathābhāvo’.	6	
PA_dn_16:6.20.10	Taṁ kutettha, āvuso, labbhā. ‘Yaṁ taṁ jātaṁ bhūtaṁ saṅkhataṁ palokadhammaṁ, taṁ tathāgatassāpi sarīraṁ mā palujjī’ti, netaṁ ṭhānaṁ vijjatī”ti.	6	
PA_dn_16:6.21.1	Tena kho pana samayena cattāro mallapāmokkhā sīsaṁnhātā ahatāni vatthāni nivatthā:	6	
PA_dn_16:6.21.2	“mayaṁ bhagavato citakaṁ āḷimpessāmā”ti na sakkonti āḷimpetuṁ.	6	
PA_dn_16:6.21.3	Atha kho kosinārakā mallā āyasmantaṁ anuruddhaṁ etadavocuṁ:	6	
PA_dn_16:6.21.4	“ko nu kho, bhante anuruddha, hetu ko paccayo, yenime cattāro mallapāmokkhā sīsaṁnhātā ahatāni vatthāni nivatthā:	6	
PA_dn_16:6.21.5	‘mayaṁ bhagavato citakaṁ āḷimpessāmā’ti na sakkonti āḷimpetun”ti?	6	
PA_dn_16:6.21.6	“Aññathā kho, vāseṭṭhā, devatānaṁ adhippāyo”ti.	6	
PA_dn_16:6.21.7	“Kathaṁ pana, bhante, devatānaṁ adhippāyo”ti?	6	
PA_dn_16:6.21.8	“Devatānaṁ kho, vāseṭṭhā, adhippāyo:	6	
PA_dn_16:6.21.9	‘ayaṁ āyasmā mahākassapo pāvāya kusināraṁ addhānamaggappaṭipanno mahatā bhikkhusaṅghena saddhiṁ pañcamattehi bhikkhusatehi.	6	
PA_dn_16:6.21.10	Na tāva bhagavato citako pajjalissati, yāvāyasmā mahākassapo bhagavato pāde sirasā na vandissatī’”ti.	6	
PA_dn_16:6.21.11	“Yathā, bhante, devatānaṁ adhippāyo, tathā hotū”ti.	6	
PA_dn_16:6.22.1_0	Atha kho āyasmā mahākassapo yena kusinārā makuṭabandhanaṁ nāma mallānaṁ cetiyaṁ,	6	
PA_dn_16:6.22.1_1	yena bhagavato citako tenupasaṅkami; upasaṅkamitvā ekaṁsaṁ cīvaraṁ katvā añjaliṁ	6	
PA_dn_16:6.22.1_2	paṇāmetvā tikkhattuṁ citakaṁ padakkhiṇaṁ katvā bhagavato pāde sirasā vandi.	6	
PA_dn_16:6.22.2	Tānipi kho pañcabhikkhusatāni ekaṁsaṁ cīvaraṁ katvā añjaliṁ paṇāmetvā tikkhattuṁ citakaṁ padakkhiṇaṁ katvā bhagavato pāde sirasā vandiṁsu.	6	
PA_dn_16:6.22.3	Vandite ca panāyasmatā mahākassapena tehi ca pañcahi bhikkhusatehi sayameva bhagavato citako pajjali.	6	
PA_dn_16:6.23.1	Jhāyamānassa kho pana bhagavato sarīrassa yaṁ ahosi chavīti vā cammanti vā maṁsanti vā nhārūti vā lasikāti vā, tassa neva chārikā paññāyittha, na masi;	6	
PA_dn_16:6.23.2	sarīrāneva avasissiṁsu.	6	
PA_dn_16:6.23.3	Seyyathāpi nāma sappissa vā telassa vā jhāyamānassa neva chārikā paññāyati, na masi;	6	
PA_dn_16:6.23.4	evameva bhagavato sarīrassa jhāyamānassa yaṁ ahosi chavīti vā cammanti vā maṁsanti vā nhārūti vā lasikāti vā, tassa neva chārikā paññāyittha, na masi;	6	
PA_dn_16:6.23.5	sarīrāneva avasissiṁsu.	6	
PA_dn_16:6.23.6	Tesañca pañcannaṁ dussayugasatānaṁ dveva dussāni na ḍayhiṁsu yañca sabbaabbhantarimaṁ yañca bāhiraṁ.	6	
PA_dn_16:6.23.7	Daḍḍhe ca kho pana bhagavato sarīre antalikkhā udakadhārā pātubhavitvā bhagavato citakaṁ nibbāpesi.	6	
PA_dn_16:6.23.8	Udakasālatopi abbhunnamitvā bhagavato citakaṁ nibbāpesi.	6	
PA_dn_16:6.23.9	Kosinārakāpi mallā sabbagandhodakena bhagavato citakaṁ nibbāpesuṁ.	6	
PA_dn_16:6.23.10_0	Atha kho kosinārakā mallā bhagavato sarīrāni sattāhaṁ sandhāgāre sattipañjaraṁ karitvā	6	
PA_dn_16:6.23.10_1	dhanupākāraṁ parikkhipāpetvā naccehi gītehi vāditehi mālehi gandhehi sakkariṁsu garuṁ	6	
PA_dn_16:6.23.10_2	kariṁsu mānesuṁ pūjesuṁ.	6	
PA_dn_16:6.24.0	39. Sarīradhātuvibhajana	6	
PA_dn_16:6.24.1	Assosi kho rājā māgadho ajātasattu vedehiputto:	6	
PA_dn_16:6.24.2	“bhagavā kira kusinārāyaṁ parinibbuto”ti.	6	
PA_dn_16:6.24.3	Atha kho rājā māgadho ajātasattu vedehiputto kosinārakānaṁ mallānaṁ dūtaṁ pāhesi:	6	
PA_dn_16:6.24.4	“bhagavāpi khattiyo ahampi khattiyo, ahampi arahāmi bhagavato sarīrānaṁ bhāgaṁ, ahampi bhagavato sarīrānaṁ thūpañca mahañca karissāmī”ti.	6	
PA_dn_16:6.24.5	Assosuṁ kho vesālikā licchavī:	6	
PA_dn_16:6.24.6	“bhagavā kira kusinārāyaṁ parinibbuto”ti.	6	
PA_dn_16:6.24.7	Atha kho vesālikā licchavī kosinārakānaṁ mallānaṁ dūtaṁ pāhesuṁ:	6	
PA_dn_16:6.24.8	“bhagavāpi khattiyo mayampi khattiyā, mayampi arahāma bhagavato sarīrānaṁ bhāgaṁ, mayampi bhagavato sarīrānaṁ thūpañca mahañca karissāmā”ti.	6	
PA_dn_16:6.24.9	Assosuṁ kho kapilavatthuvāsī sakyā:	6	
PA_dn_16:6.24.10	“bhagavā kira kusinārāyaṁ parinibbuto”ti.	6	
PA_dn_16:6.24.11	Atha kho kapilavatthuvāsī sakyā kosinārakānaṁ mallānaṁ dūtaṁ pāhesuṁ:	6	
PA_dn_16:6.24.12	“bhagavā amhākaṁ ñātiseṭṭho, mayampi arahāma bhagavato sarīrānaṁ bhāgaṁ, mayampi bhagavato sarīrānaṁ thūpañca mahañca karissāmā”ti.	6	
PA_dn_16:6.24.13	Assosuṁ kho allakappakā bulayo:	6	
PA_dn_16:6.24.14	“bhagavā kira kusinārāyaṁ parinibbuto”ti.	6	
PA_dn_16:6.24.15	Atha kho allakappakā bulayo kosinārakānaṁ mallānaṁ dūtaṁ pāhesuṁ:	6	
PA_dn_16:6.24.16	“bhagavāpi khattiyo mayampi khattiyā, mayampi arahāma bhagavato sarīrānaṁ bhāgaṁ, mayampi bhagavato sarīrānaṁ thūpañca mahañca karissāmā”ti.	6	
PA_dn_16:6.24.17	Assosuṁ kho rāmagāmakā koḷiyā:	6	
PA_dn_16:6.24.18	“bhagavā kira kusinārāyaṁ parinibbuto”ti.	6	
PA_dn_16:6.24.19	Atha kho rāmagāmakā koḷiyā kosinārakānaṁ mallānaṁ dūtaṁ pāhesuṁ:	6	
PA_dn_16:6.24.20	“bhagavāpi khattiyo mayampi khattiyā, mayampi arahāma bhagavato sarīrānaṁ bhāgaṁ, mayampi bhagavato sarīrānaṁ thūpañca mahañca karissāmā”ti.	6	
PA_dn_16:6.24.21	Assosi kho veṭṭhadīpako brāhmaṇo:	6	
PA_dn_16:6.24.22	“bhagavā kira kusinārāyaṁ parinibbuto”ti.	6	
PA_dn_16:6.24.23	Atha kho veṭṭhadīpako brāhmaṇo kosinārakānaṁ mallānaṁ dūtaṁ pāhesi:	6	
PA_dn_16:6.24.24	“bhagavāpi khattiyo ahampismi brāhmaṇo, ahampi arahāmi bhagavato sarīrānaṁ bhāgaṁ, ahampi bhagavato sarīrānaṁ thūpañca mahañca karissāmī”ti.	6	
PA_dn_16:6.24.25	Assosuṁ kho pāveyyakā mallā:	6	
PA_dn_16:6.24.26	“bhagavā kira kusinārāyaṁ parinibbuto”ti.	6	
PA_dn_16:6.24.27	Atha kho pāveyyakā mallā kosinārakānaṁ mallānaṁ dūtaṁ pāhesuṁ:	6	
PA_dn_16:6.24.28	“bhagavāpi khattiyo mayampi khattiyā, mayampi arahāma bhagavato sarīrānaṁ bhāgaṁ, mayampi bhagavato sarīrānaṁ thūpañca mahañca karissāmā”ti.	6	
PA_dn_16:6.25.1	Evaṁ vutte, kosinārakā mallā te saṅghe gaṇe etadavocuṁ:	6	
PA_dn_16:6.25.2	“bhagavā amhākaṁ gāmakkhette parinibbuto, na mayaṁ dassāma bhagavato sarīrānaṁ bhāgan”ti.	6	
PA_dn_16:6.25.3	Evaṁ vutte, doṇo brāhmaṇo te saṅghe gaṇe etadavoca:	6	
PA_dn_16:6.25.4	“Suṇantu bhonto mama ekavācaṁ,	6	
PA_dn_16:6.25.5	Amhāka buddho ahu khantivādo;	6	
PA_dn_16:6.25.6	Na hi sādhu yaṁ uttamapuggalassa,	6	
PA_dn_16:6.25.7	Sarīrabhāge siyā sampahāro.	6	
PA_dn_16:6.25.8	Sabbeva bhonto sahitā samaggā,	6	
PA_dn_16:6.25.9	Sammodamānā karomaṭṭhabhāge;	6	
PA_dn_16:6.25.10	Vitthārikā hontu disāsu thūpā,	6	
PA_dn_16:6.25.11	Bahū janā cakkhumato pasannā”ti.	6	
PA_dn_16:6.25.12	“Tena hi, brāhmaṇa, tvaññeva bhagavato sarīrāni aṭṭhadhā samaṁ savibhattaṁ vibhajāhī”ti.	6	
PA_dn_16:6.25.13	“Evaṁ, bho”ti kho doṇo brāhmaṇo tesaṁ saṅghānaṁ gaṇānaṁ paṭissutvā bhagavato sarīrāni aṭṭhadhā samaṁ suvibhattaṁ vibhajitvā te saṅghe gaṇe etadavoca:	6	
PA_dn_16:6.25.14	“imaṁ me bhonto tumbaṁ dadantu ahampi tumbassa thūpañca mahañca karissāmī”ti.	6	
PA_dn_16:6.25.15	Adaṁsu kho te doṇassa brāhmaṇassa tumbaṁ.	6	
PA_dn_16:6.26.1	Assosuṁ kho pippalivaniyā moriyā:	6	
PA_dn_16:6.26.2	“bhagavā kira kusinārāyaṁ parinibbuto”ti.	6	
PA_dn_16:6.26.3	Atha kho pippalivaniyā moriyā kosinārakānaṁ mallānaṁ dūtaṁ pāhesuṁ:	6	
PA_dn_16:6.26.4	“bhagavāpi khattiyo mayampi khattiyā, mayampi arahāma bhagavato sarīrānaṁ bhāgaṁ, mayampi bhagavato sarīrānaṁ thūpañca mahañca karissāmā”ti.	6	
PA_dn_16:6.26.5	“Natthi bhagavato sarīrānaṁ bhāgo, vibhattāni bhagavato sarīrāni.	6	
PA_dn_16:6.26.6	Ito aṅgāraṁ harathā”ti.	6	
PA_dn_16:6.26.7	Te tato aṅgāraṁ hariṁsu.	6	
PA_dn_16:6.27.0	40. Dhātuthūpapūjā	6	
PA_dn_16:6.27.1	Atha kho rājā māgadho ajātasattu vedehiputto rājagahe bhagavato sarīrānaṁ thūpañca mahañca akāsi.	6	
PA_dn_16:6.27.2	Vesālikāpi licchavī vesāliyaṁ bhagavato sarīrānaṁ thūpañca mahañca akaṁsu.	6	
PA_dn_16:6.27.3	Kapilavatthuvāsīpi sakyā kapilavatthusmiṁ bhagavato sarīrānaṁ thūpañca mahañca akaṁsu.	6	
PA_dn_16:6.27.4	Allakappakāpi bulayo allakappe bhagavato sarīrānaṁ thūpañca mahañca akaṁsu.	6	
PA_dn_16:6.27.5	Rāmagāmakāpi koḷiyā rāmagāme bhagavato sarīrānaṁ thūpañca mahañca akaṁsu.	6	
PA_dn_16:6.27.6	Veṭṭhadīpakopi brāhmaṇo veṭṭhadīpe bhagavato sarīrānaṁ thūpañca mahañca akāsi.	6	
PA_dn_16:6.27.7	Pāveyyakāpi mallā pāvāyaṁ bhagavato sarīrānaṁ thūpañca mahañca akaṁsu.	6	
PA_dn_16:6.27.8	Kosinārakāpi mallā kusinārāyaṁ bhagavato sarīrānaṁ thūpañca mahañca akaṁsu.	6	
PA_dn_16:6.27.9	Doṇopi brāhmaṇo tumbassa thūpañca mahañca akāsi.	6	
PA_dn_16:6.27.10	Pippalivaniyāpi moriyā pippalivane aṅgārānaṁ thūpañca mahañca akaṁsu.	6	
PA_dn_16:6.27.11	Iti aṭṭha sarīrathūpā navamo tumbathūpo dasamo aṅgārathūpo.	6	
PA_dn_16:6.27.12	Evametaṁ bhūtapubbanti.	6	
PA_dn_16:6.28.1	Aṭṭhadoṇaṁ cakkhumato sarīraṁ,	6	
PA_dn_16:6.28.2	Sattadoṇaṁ jambudīpe mahenti;	6	
PA_dn_16:6.28.3	Ekañca doṇaṁ purisavaruttamassa,	6	
PA_dn_16:6.28.4	Rāmagāme nāgarājā maheti.	6	
PA_dn_16:6.28.5	Ekāhi dāṭhā tidivehi pūjitā,	6	
PA_dn_16:6.28.6	Ekā pana gandhārapure mahīyati;	6	
PA_dn_16:6.28.7	Kāliṅgarañño vijite punekaṁ,	6	
PA_dn_16:6.28.8	Ekaṁ pana nāgarājā maheti.	6	
PA_dn_16:6.28.9	Tasseva tejena ayaṁ vasundharā,	6	
PA_dn_16:6.28.10	Āyāgaseṭṭhehi mahī alaṅkatā;	6	
PA_dn_16:6.28.11	Evaṁ imaṁ cakkhumato sarīraṁ,	6	
PA_dn_16:6.28.12	Susakkataṁ sakkatasakkatehi.	6	
PA_dn_16:6.28.13	Devindanāgindanarindapūjito,	6	
PA_dn_16:6.28.14	Manussindaseṭṭhehi tatheva pūjito;	6	
PA_dn_16:6.28.15	Taṁ vandatha pañjalikā labhitvā,	6	
PA_dn_16:6.28.16	Buddho have kappasatehi dullabhoti.	6	
PA_dn_16:6.28.17	Cattālīsa samā dantā,	6	
PA_dn_16:6.28.18	kesā lomā ca sabbaso;	6	
PA_dn_16:6.28.19	Devā hariṁsu ekekaṁ,	6	
PA_dn_16:6.28.20	cakkavāḷaparamparāti.	6	
PA_dn_16:6.28.21	Mahāparinibbānasuttaṁ niṭṭhitaṁ tatiyaṁ.	6	
