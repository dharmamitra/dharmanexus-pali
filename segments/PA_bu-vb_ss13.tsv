segmentnr	original	folio	analyzed
PA_bu-vb_ss13:0.1	Theravāda Vinaya	0	
PA_bu-vb_ss13:0.2	Mahāvibhaṅga	0	
PA_bu-vb_ss13:0.3	Saṅghādisesakaṇḍa	0	
PA_bu-vb_ss13:0.4	13. Kuladūsakasikkhāpada	0	
PA_bu-vb_ss13:1.1.1	Tena samayena buddho bhagavā sāvatthiyaṁ viharati jetavane anāthapiṇḍikassa ārāme.	1	
PA_bu-vb_ss13:1.1.2	Tena kho pana samayena assajipunabbasukā nāma kīṭāgirismiṁ āvāsikā honti alajjino pāpabhikkhū.	1	
PA_bu-vb_ss13:1.1.3	Te evarūpaṁ anācāraṁ ācaranti—	1	
PA_bu-vb_ss13:1.1.4	mālāvacchaṁ ropentipi ropāpentipi, siñcantipi siñcāpentipi, ocinantipi ocināpentipi, ganthentipi ganthāpentipi,	1	
PA_bu-vb_ss13:1.1.5	ekatovaṇṭikamālaṁ karontipi kārāpentipi, ubhatovaṇṭikamālaṁ karontipi kārāpentipi,	1	
PA_bu-vb_ss13:1.1.6	mañjarikaṁ karontipi kārāpentipi, vidhūtikaṁ karontipi kārāpentipi, vaṭaṁsakaṁ karontipi kārāpentipi, āveḷaṁ karontipi kārāpentipi, uracchadaṁ karontipi kārāpentipi.	1	
PA_bu-vb_ss13:1.1.7_0	Te kulitthīnaṁ kuladhītānaṁ kulakumārīnaṁ kulasuṇhānaṁ kuladāsīnaṁ ekatovaṇṭikamālaṁ	1	
PA_bu-vb_ss13:1.1.7_1	harantipi harāpentipi, ubhatovaṇṭikamālaṁ harantipi harāpentipi, mañjarikaṁ harantipi	1	
PA_bu-vb_ss13:1.1.7_2	harāpentipi, vidhūtikaṁ harantipi harāpentipi, vaṭaṁsakaṁ harantipi harāpentipi,	1	
PA_bu-vb_ss13:1.1.7_3	āveḷaṁ harantipi harāpentipi, uracchadaṁ harantipi harāpentipi.	1	
PA_bu-vb_ss13:1.1.8	Te kulitthīhi kuladhītāhi kulakumārīhi kulasuṇhāhi kuladāsīhi saddhiṁ ekabhājanepi bhuñjanti, ekathālakepi pivanti,	1	
PA_bu-vb_ss13:1.1.9	ekāsanepi nisīdanti, ekamañcepi tuvaṭṭenti, ekattharaṇāpi tuvaṭṭenti, ekapāvuraṇāpi tuvaṭṭenti, ekattharaṇapāvuraṇāpi tuvaṭṭenti,	1	
PA_bu-vb_ss13:1.1.10	vikālepi bhuñjanti, majjampi pivanti, mālāgandhavilepanampi dhārenti,	1	
PA_bu-vb_ss13:1.1.11	naccantipi gāyantipi vādentipi lāsentipi,	1	
PA_bu-vb_ss13:1.1.12_0	naccantiyāpi naccanti, naccantiyāpi gāyanti, naccantiyāpi vādenti, naccantiyāpi lāsenti,	1	
PA_bu-vb_ss13:1.1.12_1	gāyantiyāpi naccanti, gāyantiyāpi gāyanti, gāyantiyāpi vādenti, gāyantiyāpi lāsenti,	1	
PA_bu-vb_ss13:1.1.12_2	vādentiyāpi naccanti, vādentiyāpi gāyanti, vādentiyāpi vādenti, vādentiyāpi lāsenti,	1	
PA_bu-vb_ss13:1.1.12_3	lāsentiyāpi naccanti, lāsentiyāpi gāyanti, lāsentiyāpi vādenti, lāsentiyāpi lāsenti;	1	
PA_bu-vb_ss13:1.2.1_0	aṭṭhapadepi kīḷanti, dasapadepi kīḷanti, ākāsepi kīḷanti, parihārapathepi kīḷanti,	1	
PA_bu-vb_ss13:1.2.1_1	santikāyapi kīḷanti, khalikāyapi kīḷanti, ghaṭikāyapi kīḷanti, salākahatthenapi kīḷanti,	1	
PA_bu-vb_ss13:1.2.1_2	akkhenapi kīḷanti, paṅgacīrenapi kīḷanti, vaṅkakenapi kīḷanti, mokkhacikāyapi kīḷanti,	1	
PA_bu-vb_ss13:1.2.1_3	ciṅgulakenapi kīḷanti, pattāḷhakenapi kīḷanti, rathakenapi kīḷanti, dhanukenapi kīḷanti,	1	
PA_bu-vb_ss13:1.2.1_4	akkharikāyapi kīḷanti, manesikāyapi kīḷanti, yathāvajjenapi kīḷanti.	1	
PA_bu-vb_ss13:1.2.2	Hatthismimpi sikkhanti, assasmimpi sikkhanti, rathasmimpi sikkhanti, dhanusmimpi sikkhanti, tharusmimpi sikkhanti,	1	
PA_bu-vb_ss13:1.2.3	hatthissapi purato dhāvanti, assassapi purato dhāvanti, rathassapi purato dhāvantipi ādhāvantipi,	1	
PA_bu-vb_ss13:1.2.4	usseḷentipi, apphoṭentipi, nibbujjhantipi, muṭṭhīhipi yujjhanti,	1	
PA_bu-vb_ss13:1.2.5	raṅgamajjhepi saṅghāṭiṁ pattharitvā naccakiṁ evaṁ vadanti—“idha, bhagini, naccassū”ti, nalāṭikampi denti, vividhampi anācāraṁ ācaranti.	1	
PA_bu-vb_ss13:1.3.1	Tena kho pana samayena aññataro bhikkhu kāsīsu vassaṁvuṭṭho sāvatthiṁ gacchanto bhagavantaṁ dassanāya, yena kīṭāgiri tadavasari.	1	
PA_bu-vb_ss13:1.3.2	Atha kho so bhikkhu pubbaṇhasamayaṁ nivāsetvā pattacīvaramādāya kīṭāgiriṁ piṇḍāya pāvisi	1	
PA_bu-vb_ss13:1.3.3	pāsādikena abhikkantena paṭikkantena ālokitena vilokitena samiñjitena pasāritena okkhittacakkhu iriyāpathasampanno.	1	
PA_bu-vb_ss13:1.3.4_0	Manussā taṁ bhikkhuṁ passitvā evamāhaṁsu—“kvāyaṁ abalabalo viya mandamando viya bhākuṭikabhākuṭiko	1	
PA_bu-vb_ss13:1.3.4_1	viya? Ko imassa upagatassa piṇḍakaṁ dassati? Amhākaṁ pana ayyā assajipunabbasukā	1	
PA_bu-vb_ss13:1.3.4_2	saṇhā sakhilā sukhasambhāsā mihitapubbaṅgamā ehisvāgatavādino abbhākuṭikā uttānamukhā	1	
PA_bu-vb_ss13:1.3.4_3	pubbabhāsino. Tesaṁ kho nāma piṇḍo dātabbo”ti.	1	
PA_bu-vb_ss13:1.3.5	Addasā kho aññataro upāsako taṁ bhikkhuṁ kīṭāgirismiṁ piṇḍāya carantaṁ.	1	
PA_bu-vb_ss13:1.3.6	Disvāna yena so bhikkhu tenupasaṅkami; upasaṅkamitvā taṁ bhikkhuṁ abhivādetvā etadavoca—“api, bhante, piṇḍo labbhatī”ti?	1	
PA_bu-vb_ss13:1.3.7	“Na kho, āvuso, piṇḍo labbhatī”ti.	1	
PA_bu-vb_ss13:1.3.8	“Ehi, bhante, gharaṁ gamissāmā”ti.	1	
PA_bu-vb_ss13:1.4.1	Atha kho so upāsako taṁ bhikkhuṁ gharaṁ netvā bhojetvā etadavoca—	1	
PA_bu-vb_ss13:1.4.2	“kahaṁ, bhante, ayyo gamissatī”ti?	1	
PA_bu-vb_ss13:1.4.3	“Sāvatthiṁ kho ahaṁ, āvuso, gamissāmi bhagavantaṁ dassanāyā”ti.	1	
PA_bu-vb_ss13:1.4.4	“Tena hi, bhante, mama vacanena bhagavato pāde sirasā vanda, evañca vadehi—	1	
PA_bu-vb_ss13:1.4.5	‘duṭṭho, bhante, kīṭāgirismiṁ āvāso.	1	
PA_bu-vb_ss13:1.4.6	Assajipunabbasukā nāma kīṭāgirismiṁ āvāsikā alajjino pāpabhikkhū.	1	
PA_bu-vb_ss13:1.4.7	Te evarūpaṁ anācāraṁ ācaranti—	1	
PA_bu-vb_ss13:1.4.8	mālāvacchaṁ ropentipi ropāpentipi, siñcantipi siñcāpentipi …pe… vividhampi anācāraṁ ācaranti.	1	
PA_bu-vb_ss13:1.4.9	Yepi te, bhante, manussā pubbe saddhā ahesuṁ pasannā tepi etarahi assaddhā appasannā.	1	
PA_bu-vb_ss13:1.4.10	Yānipi tāni saṅghassa pubbe dānapathāni tānipi etarahi upacchinnāni.	1	
PA_bu-vb_ss13:1.4.11	Riñcanti pesalā bhikkhū, nivasanti pāpabhikkhū.	1	
PA_bu-vb_ss13:1.4.12	Sādhu, bhante, bhagavā kīṭāgiriṁ bhikkhū pahiṇeyya yathāyaṁ kīṭāgirismiṁ āvāso saṇṭhaheyyā’”ti.	1	
PA_bu-vb_ss13:1.5.1	“Evamāvuso”ti kho so bhikkhu tassa upāsakassa paṭissutvā yena sāvatthi tena pakkāmi.	1	
PA_bu-vb_ss13:1.5.2	Anupubbena yena sāvatthi jetavanaṁ anāthapiṇḍikassa ārāmo yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi.	1	
PA_bu-vb_ss13:1.5.3	Āciṇṇaṁ kho panetaṁ buddhānaṁ bhagavantānaṁ āgantukehi bhikkhūhi saddhiṁ paṭisammodituṁ.	1	
PA_bu-vb_ss13:1.5.4	Atha kho bhagavā taṁ bhikkhuṁ etadavoca—	1	
PA_bu-vb_ss13:1.5.5	“kacci, bhikkhu, khamanīyaṁ kacci yāpanīyaṁ,	1	
PA_bu-vb_ss13:1.5.6	kaccisi appakilamathena addhānaṁ āgato,	1	
PA_bu-vb_ss13:1.5.7	kuto ca tvaṁ, bhikkhu, āgacchasī”ti?	1	
PA_bu-vb_ss13:1.5.8	“Khamanīyaṁ, bhagavā, yāpanīyaṁ, bhagavā.	1	
PA_bu-vb_ss13:1.5.9	Appakilamathena cāhaṁ, bhante, addhānaṁ āgato.	1	
PA_bu-vb_ss13:1.5.10	Idhāhaṁ, bhante, kāsīsu vassaṁvuṭṭho sāvatthiṁ āgacchanto bhagavantaṁ dassanāya yena kīṭāgiri tadavasariṁ.	1	
PA_bu-vb_ss13:1.5.11	Atha khvāhaṁ, bhante, pubbaṇhasamayaṁ nivāsetvā pattacīvaramādāya kīṭāgiriṁ piṇḍāya pāvisiṁ.	1	
PA_bu-vb_ss13:1.5.12	Addasā kho maṁ, bhante, aññataro upāsako kīṭāgirismiṁ piṇḍāya carantaṁ.	1	
PA_bu-vb_ss13:1.5.13	Disvāna yenāhaṁ tenupasaṅkami; upasaṅkamitvā maṁ abhivādetvā etadavoca—‘api, bhante, piṇḍo labbhatī’ti?	1	
PA_bu-vb_ss13:1.5.14	‘Na kho, āvuso, piṇḍo labbhatī’ti.	1	
PA_bu-vb_ss13:1.5.15	‘Ehi, bhante, gharaṁ gamissāmā’ti.	1	
PA_bu-vb_ss13:1.5.16	Atha kho, bhante, so upāsako maṁ gharaṁ netvā bhojetvā etadavoca—	1	
PA_bu-vb_ss13:1.5.17	‘kahaṁ, bhante, ayyo gamissatī’ti?	1	
PA_bu-vb_ss13:1.5.18	‘Sāvatthiṁ kho ahaṁ, āvuso, gamissāmi bhagavantaṁ dassanāyā’ti.	1	
PA_bu-vb_ss13:1.5.19	Tena hi, bhante, mama vacanena bhagavato pāde sirasā vanda, evañca vadehi—	1	
PA_bu-vb_ss13:1.5.20	‘duṭṭho, bhante, kīṭāgirismiṁ āvāso,	1	
PA_bu-vb_ss13:1.5.21	assajipunabbasukā nāma kīṭāgirismiṁ āvāsikā alajjino pāpabhikkhū.	1	
PA_bu-vb_ss13:1.5.22	Te evarūpaṁ anācāraṁ ācaranti—	1	
PA_bu-vb_ss13:1.5.23	mālāvacchaṁ ropentipi ropāpentipi, siñcantipi siñcāpentipi …pe… vividhampi anācāraṁ ācaranti.	1	
PA_bu-vb_ss13:1.5.24	Yepi te, bhante, manussā pubbe saddhā ahesuṁ pasannā tepi etarahi assaddhā appasannā,	1	
PA_bu-vb_ss13:1.5.25	yānipi tāni saṅghassa pubbe dānapathāni tānipi etarahi upacchinnāni,	1	
PA_bu-vb_ss13:1.5.26	riñcanti pesalā bhikkhū nivasanti pāpabhikkhū.	1	
PA_bu-vb_ss13:1.5.27	Sādhu, bhante, bhagavā kīṭāgiriṁ bhikkhū pahiṇeyya yathāyaṁ kīṭāgirismiṁ āvāso saṇṭhaheyyā’ti.	1	
PA_bu-vb_ss13:1.5.28	Tato ahaṁ, bhagavā, āgacchāmī”ti.	1	
PA_bu-vb_ss13:1.6.1	Atha kho bhagavā etasmiṁ nidāne etasmiṁ pakaraṇe bhikkhusaṅghaṁ sannipātāpetvā bhikkhū paṭipucchi—	1	
PA_bu-vb_ss13:1.6.2	“saccaṁ kira, bhikkhave, assajipunabbasukā nāma kīṭāgirismiṁ āvāsikā alajjino pāpabhikkhū te evarūpaṁ anācāraṁ ācaranti—	1	
PA_bu-vb_ss13:1.6.3	mālāvacchaṁ ropentipi ropāpentipi, siñcantipi siñcāpentipi …pe… vividhampi anācāraṁ ācaranti,	1	
PA_bu-vb_ss13:1.6.4	yepi te, bhikkhave, manussā pubbe saddhā ahesuṁ pasannā tepi etarahi assaddhā appasannā;	1	
PA_bu-vb_ss13:1.6.5	yānipi tāni saṅghassa pubbe dānapathāni tānipi etarahi upacchinnāni;	1	
PA_bu-vb_ss13:1.6.6	riñcanti pesalā bhikkhū nivasanti pāpabhikkhū”ti?	1	
PA_bu-vb_ss13:1.6.7	“Saccaṁ, bhagavā”ti.	1	
PA_bu-vb_ss13:1.6.8	Vigarahi buddho bhagavā …pe…	1	
PA_bu-vb_ss13:1.6.9	kathañhi nāma te, bhikkhave, moghapurisā evarūpaṁ anācāraṁ ācarissanti—	1	
PA_bu-vb_ss13:1.6.10	mālāvacchaṁ ropessantipi ropāpessantipi, sañcissantipi siñcāpessantipi, ocinissantipi ocināpessantipi, ganthissantipi ganthāpessantipi,	1	
PA_bu-vb_ss13:1.6.11	ekatovaṇṭikamālaṁ karissantipi kārāpessantipi, ubhatovaṇṭikamālaṁ karissantipi kārāpessantipi,	1	
PA_bu-vb_ss13:1.6.12_0	mañjarikaṁ karissantipi kārāpessantipi, vidhūtikaṁ karissantipi kārāpessantipi, vaṭaṁsakaṁ	1	
PA_bu-vb_ss13:1.6.12_1	karissantipi kārāpessantipi, āveḷaṁ karissantipi kārāpessantipi, uracchadaṁ karissantipi kārāpessantipi.	1	
PA_bu-vb_ss13:1.6.13_0	Te kulitthīnaṁ kuladhītānaṁ kulakumārīnaṁ kulasuṇhānaṁ kuladāsīnaṁ ekatovaṇṭikamālaṁ	1	
PA_bu-vb_ss13:1.6.13_1	harissantipi hārāpessantipi, ubhatovaṇṭikamālaṁ harissantipi hārāpessantipi, mañjarikaṁ	1	
PA_bu-vb_ss13:1.6.13_2	harissantipi hārāpessantipi, vidhūtikaṁ harissantipi hārāpessantipi, vaṭaṁsakaṁ harissantipi	1	
PA_bu-vb_ss13:1.6.13_3	hārāpessantipi, āveḷaṁ harissantipi hārāpessantipi, uracchadaṁ harissantipi hārāpessantipi.	1	
PA_bu-vb_ss13:1.6.14_0	Te kulitthīhi kuladhītāhi kulakumārīhi kulasuṇhāhi kuladāsīhi saddhiṁ ekabhājanepi	1	
PA_bu-vb_ss13:1.6.14_1	bhuñjissanti, ekathālakepi pivissanti, ekāsanepi nisīdissanti, ekamañcepi tuvaṭṭissanti,	1	
PA_bu-vb_ss13:1.6.14_2	ekattharaṇāpi tuvaṭṭissanti, ekapāvuraṇāpi tuvaṭṭissanti, ekattharaṇapāvuraṇāpi tuvaṭṭissanti,	1	
PA_bu-vb_ss13:1.6.15	vikālepi bhuñjissanti, majjampi pivissanti, mālāgandhavilepanampi dhārissanti	1	
PA_bu-vb_ss13:1.6.16	naccissantipi gāyissantipi vādessantipi lāsessantipi,	1	
PA_bu-vb_ss13:1.6.17_0	naccantiyāpi naccissanti naccantiyāpi gāyissanti naccantiyāpi vādessanti naccantiyāpi	1	
PA_bu-vb_ss13:1.6.17_1	lāsessanti, gāyantiyāpi naccissanti gāyantiyāpi gāyissanti gāyantiyāpi vādessanti	1	
PA_bu-vb_ss13:1.6.17_2	gāyantiyāpi lāsessanti, vādentiyāpi naccissanti vādentiyāpi gāyissanti vādentiyāpi	1	
PA_bu-vb_ss13:1.6.17_3	vādessanti vādentiyāpi lāsessanti, lāsentiyāpi naccissanti lāsentiyāpi gāyissanti	1	
PA_bu-vb_ss13:1.6.17_4	lāsentiyāpi vādessanti lāsentiyāpi lāsessanti	1	
PA_bu-vb_ss13:1.6.18_0	aṭṭhapadepi kīḷissanti dasapadepi kīḷissanti, ākāsepi kīḷissanti, parihārapathepi	1	
PA_bu-vb_ss13:1.6.18_1	kīḷissanti, santikāyapi kīḷissanti, khalikāyapi kīḷissanti, ghaṭikāyapi kīḷissanti,	1	
PA_bu-vb_ss13:1.6.18_2	salākahatthenapi kīḷissanti, akkhenapi kīḷissanti, paṅgacīrenapi kīḷissanti, vaṅkakenapi	1	
PA_bu-vb_ss13:1.6.18_3	kīḷissanti, mokkhacikāyapi kīḷissanti, ciṅgulakenapi kīḷissanti, pattāḷhakenapi kīḷissanti,	1	
PA_bu-vb_ss13:1.6.18_4	rathakenapi kīḷissanti, dhanukenapi kīḷissanti, akkharikāyapi kīḷissanti, manesikāyapi	1	
PA_bu-vb_ss13:1.6.18_5	kīḷissanti, yathāvajjenapi kīḷissanti,	1	
PA_bu-vb_ss13:1.6.19	hatthismimpi sikkhissanti, assasmimpi sikkhissanti, rathasmimpi sikkhissanti, dhanusmimpi sikkhissanti, tharusmimpi sikkhissanti,	1	
PA_bu-vb_ss13:1.6.20	hatthissapi purato dhāvissanti, assassapi purato dhāvissanti, rathassapi purato dhāvissantipi ādhāvissantipi	1	
PA_bu-vb_ss13:1.6.21	usseḷessantipi, apphoṭessantipi, nibbujjhissantipi, muṭṭhīhipi yujjhissanti,	1	
PA_bu-vb_ss13:1.6.22	raṅgamajjhepi saṅghāṭiṁ pattharitvā naccakiṁ evaṁ vakkhanti “idha, bhagini, naccassū”ti nalāṭikampi dassanti, vividhampi anācāraṁ ācarissanti.	1	
PA_bu-vb_ss13:1.6.23	Netaṁ, bhikkhave, appasannānaṁ vā pasādāya …pe…	1	
PA_bu-vb_ss13:1.6.24	vigarahitvā dhammiṁ kathaṁ katvā sāriputtamoggallāne āmantesi—	1	
PA_bu-vb_ss13:1.6.25	“gacchatha tumhe, sāriputtā, kīṭāgiriṁ gantvā assajipunabbasukānaṁ bhikkhūnaṁ kīṭāgirismā pabbājanīyakammaṁ karotha. Tumhākaṁ ete saddhivihārikā”ti.	1	
PA_bu-vb_ss13:1.6.26	“Kathaṁ mayaṁ, bhante, assajipunabbasukānaṁ bhikkhūnaṁ kīṭāgirismā pabbājanīyakammaṁ karoma? Caṇḍā te bhikkhū pharusā”ti.	1	
PA_bu-vb_ss13:1.6.27	“Tena hi tumhe, sāriputtā, bahukehi bhikkhūhi saddhiṁ gacchathā”ti.	1	
PA_bu-vb_ss13:1.6.28	“Evaṁ, bhante”ti kho sāriputtamoggallānā bhagavato paccassosuṁ.	1	
PA_bu-vb_ss13:1.7.1	“Evañca pana, bhikkhave, kātabbaṁ.	1	
PA_bu-vb_ss13:1.7.2	Paṭhamaṁ assajipunabbasukā bhikkhū codetabbā.	1	
PA_bu-vb_ss13:1.7.3	Codetvā sāretabbā. Sāretvā āpattiṁ ropetabbā.	1	
PA_bu-vb_ss13:1.7.4	Āpattiṁ ropetvā byattena bhikkhunā paṭibalena saṅgho ñāpetabbo—	1	
PA_bu-vb_ss13:1.7.5	‘Suṇātu me, bhante, saṅgho.	1	
PA_bu-vb_ss13:1.7.6	Ime assajipunabbasukā bhikkhū kuladūsakā pāpasamācārā. Imesaṁ pāpakā samācārā dissanti ceva suyyanti ca. Kulāni ca imehi duṭṭhāni dissanti ceva suyyanti ca.	1	
PA_bu-vb_ss13:1.7.7	Yadi saṅghassa pattakallaṁ, saṅgho assajipunabbasukānaṁ bhikkhūnaṁ kīṭāgirismā pabbājanīyakammaṁ kareyya—“na assajipunabbasukehi bhikkhūhi kīṭāgirismiṁ vatthabban”ti.	1	
PA_bu-vb_ss13:1.7.8	Esā ñatti.	1	
PA_bu-vb_ss13:1.7.9	Suṇātu me, bhante, saṅgho.	1	
PA_bu-vb_ss13:1.7.10	Ime assajipunabbasukā bhikkhū kuladūsakā pāpasamācārā. Imesaṁ pāpakā samācārā dissanti ceva suyyanti ca. Kulāni ca imehi duṭṭhāni dissanti ceva suyyanti ca.	1	
PA_bu-vb_ss13:1.7.11	Saṅgho assajipunabbasukānaṁ bhikkhūnaṁ kīṭāgirismā pabbājanīyakammaṁ karoti—“na assajipunabbasukehi bhikkhūhi kīṭāgirismiṁ vatthabban”ti.	1	
PA_bu-vb_ss13:1.7.12	Yassāyasmato khamati assajipunabbasukānaṁ bhikkhūnaṁ kīṭāgirismā pabbājanīyakammassa karaṇaṁ—“na assajipunabbasukehi bhikkhūhi kīṭāgirismiṁ vatthabban”ti, so tuṇhassa;	1	
PA_bu-vb_ss13:1.7.13	yassa nakkhamati, so bhāseyya.	1	
PA_bu-vb_ss13:1.7.14	Dutiyampi etamatthaṁ vadāmi …pe…	1	
PA_bu-vb_ss13:1.7.15	tatiyampi etamatthaṁ vadāmi—suṇātu me, bhante, saṅgho …pe… so bhāseyya.	1	
PA_bu-vb_ss13:1.7.16	Kataṁ saṅghena assajipunabbasukānaṁ bhikkhūnaṁ kīṭāgirismā pabbājanīyakammaṁ—“na assajipunabbasukehi bhikkhūhi kīṭāgirismiṁ vatthabban”ti.	1	
PA_bu-vb_ss13:1.7.17	Khamati saṅghassa, tasmā tuṇhī, evametaṁ dhārayāmī’”ti.	1	
PA_bu-vb_ss13:1.8.1_0	Atha kho sāriputtamoggallānappamukho bhikkhusaṅgho kīṭāgiriṁ gantvā assajipunabbasukānaṁ	1	
PA_bu-vb_ss13:1.8.1_1	bhikkhūnaṁ kīṭāgirismā pabbājanīyakammaṁ akāsi—“na assajipunabbasukehi bhikkhūhi	1	
PA_bu-vb_ss13:1.8.1_2	kīṭāgirismiṁ vatthabban”ti.	1	
PA_bu-vb_ss13:1.8.2_0	Te saṅghena pabbājanīyakammakatā na sammā vattanti, na lomaṁ pātenti, na netthāraṁ	1	
PA_bu-vb_ss13:1.8.2_1	vattanti, na bhikkhū khamāpenti, akkosanti paribhāsanti chandagāmitā dosagāmitā mohagāmitā	1	
PA_bu-vb_ss13:1.8.2_2	bhayagāmitā pāpenti, pakkamantipi, vibbhamantipi.	1	
PA_bu-vb_ss13:1.8.3	Ye te bhikkhū appicchā …pe… te ujjhāyanti khiyyanti vipācenti—	1	
PA_bu-vb_ss13:1.8.4_0	“kathañhi nāma assajipunabbasukā bhikkhū saṅghena pabbājanīyakammakatā na sammā vattissanti,	1	
PA_bu-vb_ss13:1.8.4_1	na lomaṁ pātessanti, na netthāraṁ vattissanti, na bhikkhū khamāpessanti, akkosissanti	1	
PA_bu-vb_ss13:1.8.4_2	paribhāsissanti, chandagāmitā dosagāmitā mohagāmitā bhayagāmitā pāpessanti pakkamissantipi	1	
PA_bu-vb_ss13:1.8.4_3	vibbhamissantipī”ti.	1	
PA_bu-vb_ss13:1.8.5	Atha kho te bhikkhū assajipunabbasuke bhikkhū anekapariyāyena vigarahitvā bhagavato etamatthaṁ ārocesuṁ …pe…	1	
PA_bu-vb_ss13:1.8.6	“saccaṁ kira, bhikkhave, assajipunabbasukā bhikkhū saṅghena pabbājanīyakammakatā na sammā vattanti …pe… vibbhamantipī”ti?	1	
PA_bu-vb_ss13:1.8.7	“Saccaṁ, bhagavā”ti.	1	
PA_bu-vb_ss13:1.8.8	Vigarahi buddho bhagavā …pe…	1	
PA_bu-vb_ss13:1.8.9	evañca pana, bhikkhave, imaṁ sikkhāpadaṁ uddiseyyātha—	1	
PA_bu-vb_ss13:1.8.10.1_0	“Bhikkhu paneva aññataraṁ gāmaṁ vā nigamaṁ vā upanissāya viharati kuladūsako pāpasamācāro.	1	
PA_bu-vb_ss13:1.8.10.1_1	Tassa kho pāpakā samācārā dissanti ceva suyyanti ca, kulāni ca tena duṭṭhāni dissanti ceva suyyanti ca.	1	
PA_bu-vb_ss13:1.8.11	So bhikkhu bhikkhūhi evamassa vacanīyo—	1	
PA_bu-vb_ss13:1.8.12_0	‘āyasmā kho kuladūsako pāpasamācāro, āyasmato kho pāpakā samācārā dissanti ceva suyyanti	1	
PA_bu-vb_ss13:1.8.12_1	ca, kulāni cāyasmatā duṭṭhāni dissanti ceva suyyanti ca. Pakkamatāyasmā imamhā āvāsā.	1	
PA_bu-vb_ss13:1.8.12_2	Alaṁ te idha vāsenā’ti.	1	
PA_bu-vb_ss13:1.8.13	Evañca so bhikkhu bhikkhūhi vuccamāno te bhikkhū evaṁ vadeyya—	1	
PA_bu-vb_ss13:1.8.14	‘chandagāmino ca bhikkhū dosagāmino ca bhikkhū mohagāmino ca bhikkhū bhayagāmino ca bhikkhū tādisikāya āpattiyā ekaccaṁ pabbājenti ekaccaṁ na pabbājentī’ti,	1	
PA_bu-vb_ss13:1.8.15	so bhikkhu bhikkhūhi evamassa vacanīyo—	1	
PA_bu-vb_ss13:1.8.16	‘māyasmā evaṁ avaca. Na ca bhikkhū chandagāmino. Na ca bhikkhū dosagāmino. Na ca bhikkhū mohagāmino. Na ca bhikkhū bhayagāmino.	1	
PA_bu-vb_ss13:1.8.17_0	Āyasmā kho kuladūsako pāpasamācāro. Āyasmato kho pāpakā samācārā dissanti ceva suyyanti	1	
PA_bu-vb_ss13:1.8.17_1	ca. Kulāni cāyasmatā duṭṭhāni dissanti ceva suyyanti ca. Pakkamatāyasmā imamhā āvāsā.	1	
PA_bu-vb_ss13:1.8.17_2	Alaṁ te idha vāsenā’ti.	1	
PA_bu-vb_ss13:1.8.18	Evañca so bhikkhu bhikkhūhi vuccamāno tatheva paggaṇheyya, so bhikkhu bhikkhūhi yāvatatiyaṁ samanubhāsitabbo tassa paṭinissaggāya.	1	
PA_bu-vb_ss13:1.8.19	Yāvatatiyañce samanubhāsiyamāno taṁ paṭinissajjeyya, iccetaṁ kusalaṁ;	1	
PA_bu-vb_ss13:1.8.20	no ce paṭinissajjeyya, saṅghādiseso”ti.	1	
PA_bu-vb_ss13:2.1	Bhikkhu paneva aññataraṁ gāmaṁ vā nigamaṁ vāti	2	
PA_bu-vb_ss13:2.2	gāmopi nigamopi nagarampi gāmo ceva nigamo ca.	2	
PA_bu-vb_ss13:2.3	Upanissāya viharatīti	2	
PA_bu-vb_ss13:2.4	tattha paṭibaddhā honti cīvarapiṇḍapātasenāsanagilānappaccayabhesajjaparikkhārā.	2	
PA_bu-vb_ss13:2.5	Kulaṁ nāma	2	
PA_bu-vb_ss13:2.6	cattāri kulāni—khattiyakulaṁ, brāhmaṇakulaṁ, vessakulaṁ, suddakulaṁ.	2	
PA_bu-vb_ss13:2.7	Kuladūsakoti	2	
PA_bu-vb_ss13:2.8	kulāni dūseti pupphena vā phalena vā cuṇṇena vā mattikāya vā dantakaṭṭhena vā veḷuyā vejjikāya vā jaṅghapesanikena vā.	2	
PA_bu-vb_ss13:2.9	Pāpasamācāroti	2	
PA_bu-vb_ss13:2.10	mālāvacchaṁ ropetipi ropāpetipi, siñcatipi siñcāpetipi, ocinātipi ocināpetipi, ganthetipi ganthāpetipi.	2	
PA_bu-vb_ss13:2.11	Dissanti ceva suyyanti cāti	2	
PA_bu-vb_ss13:2.12	ye saṁmukhā te passanti, ye tirokkhā te suṇanti.	2	
PA_bu-vb_ss13:2.13	Kulāni ca tena duṭṭhānīti	2	
PA_bu-vb_ss13:2.14	pubbe saddhā hutvā taṁ āgamma assaddhā honti, pasannā hutvā appasannā honti.	2	
PA_bu-vb_ss13:2.15	Dissanti ceva suyyanti cāti	2	
PA_bu-vb_ss13:2.16	ye saṁmukhā te passanti, ye tirokkhā te suṇanti.	2	
PA_bu-vb_ss13:2.17	So bhikkhūti	2	
PA_bu-vb_ss13:2.18	yo so kuladūsako bhikkhu.	2	
PA_bu-vb_ss13:2.19	Bhikkhūhīti	2	
PA_bu-vb_ss13:2.20	aññehi bhikkhūhi. Ye passanti ye suṇanti. Tehi vattabbo—	2	
PA_bu-vb_ss13:2.21_0	“āyasmā kho kuladūsako pāpasamācāro. Āyasmato kho pāpakā samācārā dissanti ceva suyyanti	2	
PA_bu-vb_ss13:2.21_1	ca. Kulāni cāyasmatā duṭṭhāni dissanti ceva suyyanti ca. Pakkamatāyasmā imamhā āvāsā.	2	
PA_bu-vb_ss13:2.21_2	Alaṁ te idha vāsenā”ti.	2	
PA_bu-vb_ss13:2.22_0	Evañca so bhikkhu bhikkhūhi vuccamāno te bhikkhū evaṁ vadeyya—“chandagāmino ca bhikkhū,	2	
PA_bu-vb_ss13:2.22_1	dosagāmino ca bhikkhū, mohagāmino ca bhikkhū, bhayagāmino ca bhikkhū. Tādisikāya	2	
PA_bu-vb_ss13:2.22_2	āpattiyā ekaccaṁ pabbājenti ekaccaṁ na pabbājentī”ti.	2	
PA_bu-vb_ss13:2.23	So bhikkhūti	2	
PA_bu-vb_ss13:2.24	yo so kammakato bhikkhu.	2	
PA_bu-vb_ss13:2.25	Bhikkhūhīti	2	
PA_bu-vb_ss13:2.26	aññehi bhikkhūhi. Ye passanti ye suṇanti. Tehi vattabbo—	2	
PA_bu-vb_ss13:2.27	“māyasmā evaṁ avaca. Na ca bhikkhū chandagāmino, na ca bhikkhū dosagāmino, na ca bhikkhū mohagāmino, na ca bhikkhū bhayagāmino.	2	
PA_bu-vb_ss13:2.28_0	Āyasmā kho kuladūsako pāpasamācāro. Āyasmato kho pāpakā samācārā dissanti ceva suyyanti	2	
PA_bu-vb_ss13:2.28_1	ca. Kulāni cāyasmatā duṭṭhāni dissanti ceva suyyanti ca. Pakkamatāyasmā imamhā āvāsā.	2	
PA_bu-vb_ss13:2.28_2	Alaṁ te idha vāsenā”ti.	2	
PA_bu-vb_ss13:2.29	Dutiyampi vattabbo.	2	
PA_bu-vb_ss13:2.30	Tatiyampi vattabbo.	2	
PA_bu-vb_ss13:2.31	Sace paṭinissajjati, iccetaṁ kusalaṁ.	2	
PA_bu-vb_ss13:2.32	No ce paṭinissajjati, āpatti dukkaṭassa.	2	
PA_bu-vb_ss13:2.33	Sutvā na vadanti, āpatti dukkaṭassa.	2	
PA_bu-vb_ss13:2.34	So bhikkhu saṅghamajjhampi ākaḍḍhitvā vattabbo—	2	
PA_bu-vb_ss13:2.35	“māyasmā evaṁ avaca. Na ca bhikkhū chandagāmino, na ca bhikkhū dosagāmino, na ca bhikkhū mohagāmino, na ca bhikkhū bhayagāmino.	2	
PA_bu-vb_ss13:2.36_0	Āyasmā kho kuladūsako pāpasamācāro. Āyasmato kho pāpakā samācārā dissanti ceva suyyanti	2	
PA_bu-vb_ss13:2.36_1	ca. Kulāni cāyasmatā duṭṭhāni dissanti ceva suyyanti ca. Pakkamatāyasmā imamhā āvāsā.	2	
PA_bu-vb_ss13:2.36_2	Alaṁ te idha vāsenā”ti.	2	
PA_bu-vb_ss13:2.37	Dutiyampi vattabbo.	2	
PA_bu-vb_ss13:2.38	Tatiyampi vattabbo.	2	
PA_bu-vb_ss13:2.39	Sace paṭinissajjati, iccetaṁ kusalaṁ.	2	
PA_bu-vb_ss13:2.40	No ce paṭinissajjati, āpatti dukkaṭassa.	2	
PA_bu-vb_ss13:2.41	So bhikkhu samanubhāsitabbo.	2	
PA_bu-vb_ss13:2.42	“Evañca pana, bhikkhave, samanubhāsitabbo.	2	
PA_bu-vb_ss13:2.43	Byattena bhikkhunā paṭibalena saṅgho ñāpetabbo—	2	
PA_bu-vb_ss13:2.44	‘Suṇātu me, bhante, saṅgho.	2	
PA_bu-vb_ss13:2.45	Ayaṁ itthannāmo bhikkhu saṅghena pabbājanīyakammakato bhikkhū chandagāmitā dosagāmitā mohagāmitā bhayagāmitā pāpeti.	2	
PA_bu-vb_ss13:2.46	So taṁ vatthuṁ na paṭinissajjati.	2	
PA_bu-vb_ss13:2.47	Yadi saṅghassa pattakallaṁ, saṅgho itthannāmaṁ bhikkhuṁ samanubhāseyya tassa vatthussa paṭinissaggāya.	2	
PA_bu-vb_ss13:2.48	Esā ñatti.	2	
PA_bu-vb_ss13:2.49	Suṇātu me, bhante, saṅgho.	2	
PA_bu-vb_ss13:2.50	Ayaṁ itthannāmo bhikkhu saṅghena pabbājanīyakammakato bhikkhū chandagāmitā dosagāmitā mohagāmitā bhayagāmitā pāpeti.	2	
PA_bu-vb_ss13:2.51	So taṁ vatthuṁ na paṭinissajjati.	2	
PA_bu-vb_ss13:2.52	Saṅgho itthannāmaṁ bhikkhuṁ samanubhāsati tassa vatthussa paṭinissaggāya.	2	
PA_bu-vb_ss13:2.53	Yassāyasmato khamati itthannāmassa bhikkhuno samanubhāsanā tassa vatthussa paṭinissaggāya, so tuṇhassa; yassa nakkhamati, so bhāseyya.	2	
PA_bu-vb_ss13:2.54	Dutiyampi etamatthaṁ vadāmi …pe…	2	
PA_bu-vb_ss13:2.55	tatiyampi etamatthaṁ vadāmi …pe….	2	
PA_bu-vb_ss13:2.56	Samanubhaṭṭho saṅghena itthannāmo bhikkhu tassa vatthussa paṭinissaggāya.	2	
PA_bu-vb_ss13:2.57	Khamati saṅghassa, tasmā tuṇhī, evametaṁ dhārayāmī’”ti.	2	
PA_bu-vb_ss13:2.58	Ñattiyā dukkaṭaṁ,	2	
PA_bu-vb_ss13:2.59	dvīhi kammavācāhi thullaccayā,	2	
PA_bu-vb_ss13:2.60	kammavācāpariyosāne āpatti saṅghādisesassa.	2	
PA_bu-vb_ss13:2.61	Saṅghādisesaṁ ajjhāpajjantassa ñattiyā dukkaṭaṁ, dvīhi kammavācāhi thullaccayā paṭippassambhanti.	2	
PA_bu-vb_ss13:2.62	Saṅghādisesoti	2	
PA_bu-vb_ss13:2.63	saṅghova tassā āpattiyā parivāsaṁ deti, mūlāya paṭikassati, mānattaṁ deti, abbheti; na sambahulā, na ekapuggalo. Tena vuccati—“saṅghādiseso”ti,	2	
PA_bu-vb_ss13:2.64	tasseva āpattinikāyassa nāmakammaṁ adhivacanaṁ. Tenapi vuccati “saṅghādiseso”ti.	2	
PA_bu-vb_ss13:3.1.1	Dhammakamme dhammakammasaññī na paṭinissajjati, āpatti saṅghādisesassa.	3	
PA_bu-vb_ss13:3.1.2	Dhammakamme vematiko na paṭinissajjati, āpatti saṅghādisesassa.	3	
PA_bu-vb_ss13:3.1.3	Dhammakamme adhammakammasaññī na paṭinissajjati, āpatti saṅghādisesassa.	3	
PA_bu-vb_ss13:3.1.4	Adhammakamme dhammakammasaññī, āpatti dukkaṭassa.	3	
PA_bu-vb_ss13:3.1.5	Adhammakamme vematiko, āpatti dukkaṭassa.	3	
PA_bu-vb_ss13:3.1.6	Adhammakamme adhammakammasaññī, āpatti dukkaṭassa.	3	
PA_bu-vb_ss13:3.2.1	Anāpatti—	3	
PA_bu-vb_ss13:3.2.2	asamanubhāsantassa,	3	
PA_bu-vb_ss13:3.2.3	paṭinissajjantassa,	3	
PA_bu-vb_ss13:3.2.4	ummattakassa,	3	
PA_bu-vb_ss13:3.2.5	ādikammikassāti.	3	
PA_bu-vb_ss13:3.2.6	Kuladūsakasikkhāpadaṁ niṭṭhitaṁ terasamaṁ.	3	
PA_bu-vb_ss13:3.2.7	“Uddiṭṭhā kho, āyasmanto, terasa saṅghādisesā dhammā, nava paṭhamāpattikā, cattāro yāvatatiyakā.	3	
PA_bu-vb_ss13:3.2.8	Yesaṁ bhikkhu aññataraṁ vā aññataraṁ vā āpajjitvā yāvatīhaṁ jānaṁ paṭicchādeti tāvatīhaṁ tena bhikkhunā akāmā parivattabbaṁ.	3	
PA_bu-vb_ss13:3.2.9	Parivutthaparivāsena bhikkhunā uttari chārattaṁ bhikkhumānattāya paṭipajjitabbaṁ.	3	
PA_bu-vb_ss13:3.2.10	Ciṇṇamānatto bhikkhu yattha siyā vīsatigaṇo bhikkhusaṅgho tattha so bhikkhu abbhetabbo.	3	
PA_bu-vb_ss13:3.2.11	Ekenapi ce ūno vīsatigaṇo bhikkhusaṅgho taṁ bhikkhuṁ abbheyya, so ca bhikkhu anabbhito, te ca bhikkhū gārayhā, ayaṁ tattha sāmīci.	3	
PA_bu-vb_ss13:3.2.12	Tatthāyasmante pucchāmi—‘kaccittha parisuddhā’?	3	
PA_bu-vb_ss13:3.2.13	Dutiyampi pucchāmi—‘kaccittha parisuddhā’?	3	
PA_bu-vb_ss13:3.2.14	Tatiyampi pucchāmi—‘kaccittha parisuddhā’?	3	
PA_bu-vb_ss13:3.2.15	Parisuddhetthāyasmanto. Tasmā tuṇhī, evametaṁ dhārayāmī”ti.	3	
PA_bu-vb_ss13:3.2.16	Terasakaṁ niṭṭhitaṁ.	3	
PA_bu-vb_ss13:3.2.17	Tassuddānaṁ	3	
PA_bu-vb_ss13:3.2.18	Vissaṭṭhi kāyasaṁsaggaṁ,	3	
PA_bu-vb_ss13:3.2.19	duṭṭhullaṁ attakāmañca;	3	
PA_bu-vb_ss13:3.2.20	Sañcarittaṁ kuṭī ceva,	3	
PA_bu-vb_ss13:3.2.21	vihāro ca amūlakaṁ.	3	
PA_bu-vb_ss13:3.2.22	Kiñcilesañca bhedo ca,	3	
PA_bu-vb_ss13:3.2.23	tasseva anuvattakā;	3	
PA_bu-vb_ss13:3.2.24	Dubbacaṁ kuladūsañca,	3	
PA_bu-vb_ss13:3.2.25	saṅghādisesā terasāti.	3	
PA_bu-vb_ss13:3.2.26	Saṅghādisesakaṇḍaṁ niṭṭhitaṁ.	3	
