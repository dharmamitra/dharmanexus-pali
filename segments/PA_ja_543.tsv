segmentnr	original	folio	analyzed
PA_ja_543:0.1	Jātaka	0	
PA_ja_543:0.2	Mahānipāta	0	
PA_ja_543:0.3	Mūgapakkhavagga	0	
PA_ja_543:0.4	6. Bhūridattajātaka	0	
PA_ja_543:1.1	“Yaṁ kiñci ratanaṁ atthi,	1	
PA_ja_543:1.2	dhataraṭṭhanivesane;	1	
PA_ja_543:1.3	Sabbāni te upayantu,	1	
PA_ja_543:1.4	dhītaraṁ dehi rājino”.	1	
PA_ja_543:2.1	“Na no vivāho nāgehi,	2	
PA_ja_543:2.2	katapubbo kudācanaṁ;	2	
PA_ja_543:2.3	Taṁ vivāhaṁ asaṁyuttaṁ,	2	
PA_ja_543:2.4	kathaṁ amhe karomase”.	2	
PA_ja_543:3.1	“Jīvitaṁ nūna te cattaṁ,	3	
PA_ja_543:3.2	raṭṭhaṁ vā manujādhipa;	3	
PA_ja_543:3.3	Na hi nāge kupitamhi,	3	
PA_ja_543:3.4	ciraṁ jīvanti tādisā.	3	
PA_ja_543:4.1	Yo tvaṁ deva manussosi,	4	
PA_ja_543:4.2	iddhimantaṁ aniddhimā;	4	
PA_ja_543:4.3	Varuṇassa niyaṁputtaṁ,	4	
PA_ja_543:4.4	yāmunaṁ atimaññasi”.	4	
PA_ja_543:5.1	“Nātimaññāmi rājānaṁ,	5	
PA_ja_543:5.2	dhataraṭṭhaṁ yasassinaṁ;	5	
PA_ja_543:5.3	Dhataraṭṭho hi nāgānaṁ,	5	
PA_ja_543:5.4	bahūnamapi issaro.	5	
PA_ja_543:6.1	Ahi mahānubhāvopi,	6	
PA_ja_543:6.2	na me dhītaramāraho;	6	
PA_ja_543:6.3	Khattiyo ca videhānaṁ,	6	
PA_ja_543:6.4	abhijātā samuddajā”.	6	
PA_ja_543:7.1	“Kambalassatarā uṭṭhentu,	7	
PA_ja_543:7.2	sabbe nāge nivedaya;	7	
PA_ja_543:7.3	Bārāṇasiṁ pavajjantu,	7	
PA_ja_543:7.4	mā ca kañci viheṭhayuṁ”.	7	
PA_ja_543:8.1	“Nivesanesu sobbhesu,	8	
PA_ja_543:8.2	rathiyā caccaresu ca;	8	
PA_ja_543:8.3	Rukkhaggesu ca lambantu,	8	
PA_ja_543:8.4	vitatā toraṇesu ca.	8	
PA_ja_543:9.1	Ahampi sabbasetena,	9	
PA_ja_543:9.2	mahatā sumahaṁ puraṁ;	9	
PA_ja_543:9.3	Parikkhipissaṁ bhogehi,	9	
PA_ja_543:9.4	kāsīnaṁ janayaṁ bhayaṁ”.	9	
PA_ja_543:10.1	Tassa taṁ vacanaṁ sutvā,	10	
PA_ja_543:10.2	uragānekavaṇṇino;	10	
PA_ja_543:10.3	Bārāṇasiṁ pavajjiṁsu,	10	
PA_ja_543:10.4	na ca kañci viheṭhayuṁ.	10	
PA_ja_543:11.1	Nivesanesu sobbhesu,	11	
PA_ja_543:11.2	rathiyā caccaresu ca;	11	
PA_ja_543:11.3	Rukkhaggesu ca lambiṁsu,	11	
PA_ja_543:11.4	vitatā toraṇesu ca.	11	
PA_ja_543:12.1	Tesu disvāna lambante,	12	
PA_ja_543:12.2	puthū kandiṁsu nāriyo;	12	
PA_ja_543:12.3	Nāge soṇḍikate disvā,	12	
PA_ja_543:12.4	passasante muhuṁ muhuṁ.	12	
PA_ja_543:13.1	Bārāṇasī pabyathitā,	13	
PA_ja_543:13.2	āturā samapajjatha;	13	
PA_ja_543:13.3	Bāhā paggayha pakkanduṁ,	13	
PA_ja_543:13.4	“dhītaraṁ dehi rājino”.	13	
PA_ja_543:15.1	“Pupphābhihārassa vanassa majjhe,	15	
PA_ja_543:15.2	Ko lohitakkho vitatantaraṁso;	15	
PA_ja_543:15.3	Kā kambukāyūradharā suvatthā,	15	
PA_ja_543:15.4	Tiṭṭhanti nāriyo dasa vandamānā.	15	
PA_ja_543:16.1	Ko tvaṁ brahābāhu vanassa majjhe,	16	
PA_ja_543:16.2	Virocasi ghatasittova aggi;	16	
PA_ja_543:16.3	Mahesakkho aññatarosi yakkho,	16	
PA_ja_543:16.4	Udāhu nāgosi mahānubhāvo”.	16	
PA_ja_543:17.1	“Nāgohamasmi iddhimā,	17	
PA_ja_543:17.2	tejassī duratikkamo;	17	
PA_ja_543:17.3	Ḍaṁseyyaṁ tejasā kuddho,	17	
PA_ja_543:17.4	phītaṁ janapadaṁ api.	17	
PA_ja_543:18.1	Samuddajā hi me mātā,	18	
PA_ja_543:18.2	dhataraṭṭho ca me pitā;	18	
PA_ja_543:18.3	Sudassanakaniṭṭhosmi,	18	
PA_ja_543:18.4	bhūridattoti maṁ vidū.	18	
PA_ja_543:19.1	Yaṁ gambhīraṁ sadāvaṭṭaṁ,	19	
PA_ja_543:19.2	rahadaṁ bhismaṁ pekkhasi;	19	
PA_ja_543:19.3	Esa dibyo mamāvāso,	19	
PA_ja_543:19.4	anekasataporiso.	19	
PA_ja_543:20.1	Mayūrakoñcābhirudaṁ,	20	
PA_ja_543:20.2	nīlodaṁ vanamajjhato;	20	
PA_ja_543:20.3	Yamunaṁ pavisa mā bhīto,	20	
PA_ja_543:20.4	khemaṁ vattavataṁ sivaṁ.	20	
PA_ja_543:21.1	Tattha patto sānucaro,	21	
PA_ja_543:21.2	saha puttena brāhmaṇa;	21	
PA_ja_543:21.3	Pūjito mayhaṁ kāmehi,	21	
PA_ja_543:21.4	sukhaṁ brāhmaṇa vacchasi”.	21	
PA_ja_543:22.1	“Samā samantaparito,	22	
PA_ja_543:22.2	pahūtatagarā mahī;	22	
PA_ja_543:22.3	Indagopakasañchannā,	22	
PA_ja_543:22.4	sobhati harituttamā.	22	
PA_ja_543:23.1	Rammāni vanacetyāni,	23	
PA_ja_543:23.2	rammā haṁsūpakūjitā;	23	
PA_ja_543:23.3	Opupphāpadmā tiṭṭhanti,	23	
PA_ja_543:23.4	pokkharañño sunimmitā.	23	
PA_ja_543:24.1	Aṭṭhaṁsā sukatā thambhā,	24	
PA_ja_543:24.2	sabbe veḷuriyāmayā;	24	
PA_ja_543:24.3	Sahassathambhā pāsādā,	24	
PA_ja_543:24.4	pūrā kaññāhi jotare.	24	
PA_ja_543:25.1	Vimānaṁ upapannosi,	25	
PA_ja_543:25.2	dibyaṁ puññehi attano;	25	
PA_ja_543:25.3	Asambādhaṁ sivaṁ rammaṁ,	25	
PA_ja_543:25.4	accantasukhasaṁhitaṁ.	25	
PA_ja_543:26.1	Maññe sahassanettassa,	26	
PA_ja_543:26.2	vimānaṁ nābhikaṅkhasi;	26	
PA_ja_543:26.3	Iddhī hi tyāyaṁ vipulā,	26	
PA_ja_543:26.4	sakkasseva jutīmato”.	26	
PA_ja_543:27.1	“Manasāpi na pattabbo,	27	
PA_ja_543:27.2	ānubhāvo jutīmato;	27	
PA_ja_543:27.3	Paricārayamānānaṁ,	27	
PA_ja_543:27.4	saindānaṁ vasavattinaṁ.	27	
PA_ja_543:28.1	Taṁ vimānaṁ abhijjhāya,	28	
PA_ja_543:28.2	amarānaṁ sukhesinaṁ;	28	
PA_ja_543:28.3	Uposathaṁ upavasanto,	28	
PA_ja_543:28.4	semi vammikamuddhani”.	28	
PA_ja_543:29.1	“Ahañca migamesāno,	29	
PA_ja_543:29.2	saputto pāvisiṁ vanaṁ;	29	
PA_ja_543:29.3	Taṁ maṁ mataṁ vā jīvaṁ vā,	29	
PA_ja_543:29.4	nābhivedenti ñātakā.	29	
PA_ja_543:30.1	Āmantaye bhūridattaṁ,	30	
PA_ja_543:30.2	kāsiputtaṁ yasassinaṁ;	30	
PA_ja_543:30.3	Tayā no samanuññātā,	30	
PA_ja_543:30.4	api passemu ñātake”.	30	
PA_ja_543:31.1	“Eso hi vata me chando,	31	
PA_ja_543:31.2	yaṁ vasesi mamantike;	31	
PA_ja_543:31.3	Na hi etādisā kāmā,	31	
PA_ja_543:31.4	sulabhā honti mānuse.	31	
PA_ja_543:32.1	Sace tvaṁ nicchase vatthuṁ,	32	
PA_ja_543:32.2	mama kāmehi pūjito;	32	
PA_ja_543:32.3	Mayā tvaṁ samanuññāto,	32	
PA_ja_543:32.4	sotthiṁ passāhi ñātake”.	32	
PA_ja_543:33.1	“Dhārayimaṁ maṇiṁ dibyaṁ,	33	
PA_ja_543:33.2	pasuṁ putte ca vindati;	33	
PA_ja_543:33.3	Arogo sukhito hoti,	33	
PA_ja_543:33.4	gacchevādāya brāhmaṇa”.	33	
PA_ja_543:34.1	“Kusalaṁ paṭinandāmi,	34	
PA_ja_543:34.2	bhūridatta vaco tava;	34	
PA_ja_543:34.3	Pabbajissāmi jiṇṇosmi,	34	
PA_ja_543:34.4	na kāme abhipatthaye”.	34	
PA_ja_543:35.1	“Brahmacariyassa ce bhaṅgo,	35	
PA_ja_543:35.2	hoti bhogehi kāriyaṁ;	35	
PA_ja_543:35.3	Avikampamāno eyyāsi,	35	
PA_ja_543:35.4	bahuṁ dassāmi te dhanaṁ”.	35	
PA_ja_543:36.1	“Kusalaṁ paṭinandāmi,	36	
PA_ja_543:36.2	bhūridatta vaco tava;	36	
PA_ja_543:36.3	Punapi āgamissāmi,	36	
PA_ja_543:36.4	sace attho bhavissati”.	36	
PA_ja_543:37.1	Idaṁ vatvā bhūridatto,	37	
PA_ja_543:37.2	Pesesi caturo jane;	37	
PA_ja_543:37.3	“Etha gacchatha uṭṭhetha,	37	
PA_ja_543:37.4	Khippaṁ pāpetha brāhmaṇaṁ”.	37	
PA_ja_543:38.1	Tassa taṁ vacanaṁ sutvā,	38	
PA_ja_543:38.2	uṭṭhāya caturo janā;	38	
PA_ja_543:38.3	Pesitā bhūridattena,	38	
PA_ja_543:38.4	khippaṁ pāpesu brāhmaṇaṁ.	38	
PA_ja_543:40.1	“Maṇiṁ paggayha maṅgalyaṁ,	40	
PA_ja_543:40.2	sādhuvittaṁ manoramaṁ;	40	
PA_ja_543:40.3	Selaṁ byañjanasampannaṁ,	40	
PA_ja_543:40.4	ko imaṁ maṇimajjhagā”.	40	
PA_ja_543:41.1	“Lohitakkhasahassāhi,	41	
PA_ja_543:41.2	samantā parivāritaṁ;	41	
PA_ja_543:41.3	Ajja kālaṁ pathaṁ gacchaṁ,	41	
PA_ja_543:41.4	ajjhagāhaṁ maṇiṁ imaṁ”.	41	
PA_ja_543:42.1	“Sūpaciṇṇo ayaṁ selo,	42	
PA_ja_543:42.2	accito mānito sadā;	42	
PA_ja_543:42.3	Sudhārito sunikkhitto,	42	
PA_ja_543:42.4	sabbatthamabhisādhaye.	42	
PA_ja_543:43.1	Upacāravipannassa,	43	
PA_ja_543:43.2	nikkhepe dhāraṇāya vā;	43	
PA_ja_543:43.3	Ayaṁ selo vināsāya,	43	
PA_ja_543:43.4	pariciṇṇo ayoniso.	43	
PA_ja_543:44.1	Na imaṁ akusalo dibyaṁ,	44	
PA_ja_543:44.2	maṇiṁ dhāretumāraho;	44	
PA_ja_543:44.3	Paṭipajja sataṁ nikkhaṁ,	44	
PA_ja_543:44.4	dehimaṁ ratanaṁ mama”.	44	
PA_ja_543:45.1	“Na ca myāyaṁ maṇī keyyo,	45	
PA_ja_543:45.2	gohi vā ratanehi vā;	45	
PA_ja_543:45.3	Selo byañjanasampanno,	45	
PA_ja_543:45.4	neva keyyo maṇī mama”.	45	
PA_ja_543:46.1	“No ce tayā maṇī keyyo,	46	
PA_ja_543:46.2	gohi vā ratanehi vā;	46	
PA_ja_543:46.3	Atha kena maṇī keyyo,	46	
PA_ja_543:46.4	taṁ me akkhāhi pucchito”.	46	
PA_ja_543:47.1	“Yo me saṁse mahānāgaṁ,	47	
PA_ja_543:47.2	tejassiṁ duratikkamaṁ;	47	
PA_ja_543:47.3	Tassa dajjaṁ imaṁ selaṁ,	47	
PA_ja_543:47.4	jalantamiva tejasā”.	47	
PA_ja_543:48.1	“Ko nu brāhmaṇavaṇṇena,	48	
PA_ja_543:48.2	supaṇṇo patataṁ varo;	48	
PA_ja_543:48.3	Nāgaṁ jigīsamanvesi,	48	
PA_ja_543:48.4	anvesaṁ bhakkhamattano”.	48	
PA_ja_543:49.1	“Nāhaṁ dijādhipo homi,	49	
PA_ja_543:49.2	na diṭṭho garuḷo mayā;	49	
PA_ja_543:49.3	Āsīvisena vittoti,	49	
PA_ja_543:49.4	vajjo brāhmaṇa maṁ vidū”.	49	
PA_ja_543:50.1	“Kiṁ nu tuyhaṁ balaṁ atthi,	50	
PA_ja_543:50.2	kiṁ sippaṁ vijjate tava;	50	
PA_ja_543:50.3	Kismiṁ vā tvaṁ paratthaddho,	50	
PA_ja_543:50.4	uragaṁ nāpacāyasi”.	50	
PA_ja_543:51.1	“Āraññikassa isino,	51	
PA_ja_543:51.2	cirarattaṁ tapassino;	51	
PA_ja_543:51.3	Supaṇṇo kosiyassakkhā,	51	
PA_ja_543:51.4	visavijjaṁ anuttaraṁ.	51	
PA_ja_543:52.1	Taṁ bhāvitattaññataraṁ,	52	
PA_ja_543:52.2	sammantaṁ pabbatantare;	52	
PA_ja_543:52.3	Sakkaccaṁ taṁ upaṭṭhāsiṁ,	52	
PA_ja_543:52.4	rattindivamatandito.	52	
PA_ja_543:53.1	So tadā pariciṇṇo me,	53	
PA_ja_543:53.2	vattavā brahmacariyavā;	53	
PA_ja_543:53.3	Dibbaṁ pātukarī mantaṁ,	53	
PA_ja_543:53.4	kāmasā bhagavā mama.	53	
PA_ja_543:54.1	Tyāhaṁ mante paratthaddho,	54	
PA_ja_543:54.2	nāhaṁ bhāyāmi bhoginaṁ;	54	
PA_ja_543:54.3	Ācariyo visaghātānaṁ,	54	
PA_ja_543:54.4	alampānoti maṁ vidū”.	54	
PA_ja_543:55.1	“Gaṇhāmase maṇiṁ tāta,	55	
PA_ja_543:55.2	somadatta vijānahi;	55	
PA_ja_543:55.3	Mā daṇḍena siriṁ pattaṁ,	55	
PA_ja_543:55.4	kāmasā pajahimhase”.	55	
PA_ja_543:56.1	“Sakaṁ nivesanaṁ pattaṁ,	56	
PA_ja_543:56.2	yo taṁ brāhmaṇa pūjayi;	56	
PA_ja_543:56.3	Evaṁ kalyāṇakārissa,	56	
PA_ja_543:56.4	kiṁ mohā dubbhimicchasi.	56	
PA_ja_543:57.1	Sace tvaṁ dhanakāmosi,	57	
PA_ja_543:57.2	bhūridatto padassati;	57	
PA_ja_543:57.3	Tameva gantvā yācassu,	57	
PA_ja_543:57.4	bahuṁ dassati te dhanaṁ”.	57	
PA_ja_543:58.1	“Hatthagataṁ pattagataṁ,	58	
PA_ja_543:58.2	nikiṇṇaṁ khādituṁ varaṁ;	58	
PA_ja_543:58.3	Mā no sandiṭṭhiko attho,	58	
PA_ja_543:58.4	somadatta upaccagā”.	58	
PA_ja_543:59.1	“Paccati niraye ghore,	59	
PA_ja_543:59.2	mahissamapi vivarati;	59	
PA_ja_543:59.3	Mittadubbhī hitaccāgī,	59	
PA_ja_543:59.4	jīvarevāpi sussati.	59	
PA_ja_543:60.1	Sace tvaṁ dhanakāmosi,	60	
PA_ja_543:60.2	bhūridatto padassati;	60	
PA_ja_543:60.3	Maññe attakataṁ veraṁ,	60	
PA_ja_543:60.4	naciraṁ vedayissasi”.	60	
PA_ja_543:61.1	“Mahāyaññaṁ yajitvāna,	61	
PA_ja_543:61.2	evaṁ sujjhanti brāhmaṇā;	61	
PA_ja_543:61.3	Mahāyaññaṁ yajissāma,	61	
PA_ja_543:61.4	evaṁ mokkhāma pāpakā”.	61	
PA_ja_543:62.1	“Handa dāni apāyāmi,	62	
PA_ja_543:62.2	nāhaṁ ajja tayā saha;	62	
PA_ja_543:62.3	Padampekaṁ na gaccheyyaṁ,	62	
PA_ja_543:62.4	evaṁ kibbisakārinā”.	62	
PA_ja_543:63.1	Idaṁ vatvāna pitaraṁ,	63	
PA_ja_543:63.2	somadatto bahussuto;	63	
PA_ja_543:63.3	Ujjhāpetvāna bhūtāni,	63	
PA_ja_543:63.4	tamhā ṭhānā apakkami.	63	
PA_ja_543:64.1	“Gaṇhāhetaṁ mahānāgaṁ,	64	
PA_ja_543:64.2	āharetaṁ maṇiṁ mama;	64	
PA_ja_543:64.3	Indagopakavaṇṇābho,	64	
PA_ja_543:64.4	yassa lohitako siro.	64	
PA_ja_543:65.1	Kappāsapicurāsīva,	65	
PA_ja_543:65.2	eso kāyo padissati;	65	
PA_ja_543:65.3	Vammikaggagato seti,	65	
PA_ja_543:65.4	taṁ tvaṁ gaṇhāhi brāhmaṇa”.	65	
PA_ja_543:66.1	Athosadhehi dibbehi,	66	
PA_ja_543:66.2	jappaṁ mantapadāni ca;	66	
PA_ja_543:66.3	Evaṁ taṁ asakkhi satthuṁ,	66	
PA_ja_543:66.4	katvā parittamattano.	66	
PA_ja_543:68.1	“Mamaṁ disvāna āyantaṁ,	68	
PA_ja_543:68.2	sabbakāmasamiddhinaṁ;	68	
PA_ja_543:68.3	Indriyāni ahaṭṭhāni,	68	
PA_ja_543:68.4	sāvaṁ jātaṁ mukhaṁ tava.	68	
PA_ja_543:69.1	Padmaṁ yathā hatthagataṁ,	69	
PA_ja_543:69.2	Pāṇinā parimadditaṁ;	69	
PA_ja_543:69.3	Sāvaṁ jātaṁ mukhaṁ tuyhaṁ,	69	
PA_ja_543:69.4	Mamaṁ disvāna edisaṁ.	69	
PA_ja_543:70.1	Kacci nu te nābhisasi,	70	
PA_ja_543:70.2	kacci te atthi vedanā;	70	
PA_ja_543:70.3	Yena sāvaṁ mukhaṁ tuyhaṁ,	70	
PA_ja_543:70.4	mamaṁ disvāna āgataṁ”.	70	
PA_ja_543:71.1	“Supinaṁ tāta addakkhiṁ,	71	
PA_ja_543:71.2	ito māsaṁ adhogataṁ;	71	
PA_ja_543:71.3	Dakkhiṇaṁ viya me bāhuṁ,	71	
PA_ja_543:71.4	chetvā ruhiramakkhitaṁ;	71	
PA_ja_543:71.5	Puriso ādāya pakkāmi,	71	
PA_ja_543:71.6	mama rodantiyā sati.	71	
PA_ja_543:72.1	Yatohaṁ supinamaddakkhiṁ,	72	
PA_ja_543:72.2	sudassana vijānahi;	72	
PA_ja_543:72.3	Tato divā vā rattiṁ vā,	72	
PA_ja_543:72.4	sukhaṁ me nopalabbhati”.	72	
PA_ja_543:73.1	“Yaṁ pubbe parivāriṁsu,	73	
PA_ja_543:73.2	kaññā ruciraviggahā;	73	
PA_ja_543:73.3	Hemajālapaṭicchannā,	73	
PA_ja_543:73.4	bhūridatto na dissati.	73	
PA_ja_543:74.1	Yaṁ pubbe parivāriṁsu,	74	
PA_ja_543:74.2	nettiṁsavaradhārino;	74	
PA_ja_543:74.3	Kaṇikārāva samphullā,	74	
PA_ja_543:74.4	bhūridatto na dissati.	74	
PA_ja_543:75.1	Handa dāni gamissāma,	75	
PA_ja_543:75.2	bhūridattanivesanaṁ;	75	
PA_ja_543:75.3	Dhammaṭṭhaṁ sīlasampannaṁ,	75	
PA_ja_543:75.4	passāma tava bhātaraṁ”.	75	
PA_ja_543:76.1	Tañca disvāna āyantiṁ,	76	
PA_ja_543:76.2	bhūridattassa mātaraṁ;	76	
PA_ja_543:76.3	Bāhā paggayha pakkanduṁ,	76	
PA_ja_543:76.4	bhūridattassa nāriyo.	76	
PA_ja_543:77.1	“Puttaṁ teyye na jānāma,	77	
PA_ja_543:77.2	ito māsaṁ adhogataṁ;	77	
PA_ja_543:77.3	Mataṁ vā yadi vā jīvaṁ,	77	
PA_ja_543:77.4	bhūridattaṁ yasassinaṁ.	77	
PA_ja_543:78.1	Sakuṇī hataputtāva,	78	
PA_ja_543:78.2	suññaṁ disvā kulāvakaṁ;	78	
PA_ja_543:78.3	Ciraṁ dukkhena jhāyissaṁ,	78	
PA_ja_543:78.4	bhūridattaṁ apassatī.	78	
PA_ja_543:79.1	Kurarī hatachāpāva,	79	
PA_ja_543:79.2	suññaṁ disvā kulāvakaṁ;	79	
PA_ja_543:79.3	Ciraṁ dukkhena jhāyissaṁ,	79	
PA_ja_543:79.4	bhūridattaṁ apassatī.	79	
PA_ja_543:80.1	Sā nūna cakkavākīva,	80	
PA_ja_543:80.2	pallalasmiṁ anodake;	80	
PA_ja_543:80.3	Ciraṁ dukkhena jhāyissaṁ,	80	
PA_ja_543:80.4	bhūridattaṁ apassatī.	80	
PA_ja_543:81.1	Kammārānaṁ yathā ukkā,	81	
PA_ja_543:81.2	anto jhāyati no bahi;	81	
PA_ja_543:81.3	Evaṁ jhāyāmi sokena,	81	
PA_ja_543:81.4	bhūridattaṁ apassatī”.	81	
PA_ja_543:82.1	Sālāva sampamathitā,	82	
PA_ja_543:82.2	mālutena pamadditā;	82	
PA_ja_543:82.3	Senti puttā ca dārā ca,	82	
PA_ja_543:82.4	bhūridattanivesane.	82	
PA_ja_543:83.1	Idaṁ sutvāna nigghosaṁ,	83	
PA_ja_543:83.2	bhūridattanivesane;	83	
PA_ja_543:83.3	Ariṭṭho ca subhogo ca,	83	
PA_ja_543:83.4	padhāviṁsu anantarā.	83	
PA_ja_543:84.1	“Amma assāsa mā soci,	84	
PA_ja_543:84.2	evaṁdhammā hi pāṇino;	84	
PA_ja_543:84.3	Cavanti upapajjanti,	84	
PA_ja_543:84.4	esassa pariṇāmitā”.	84	
PA_ja_543:85.1	“Ahampi tāta jānāmi,	85	
PA_ja_543:85.2	evaṁdhammā hi pāṇino;	85	
PA_ja_543:85.3	Sokena ca paretasmi,	85	
PA_ja_543:85.4	bhūridattaṁ apassatī.	85	
PA_ja_543:86.1	Ajja ce me imaṁ rattiṁ,	86	
PA_ja_543:86.2	sudassana vijānahi;	86	
PA_ja_543:86.3	Bhūridattaṁ apassantī,	86	
PA_ja_543:86.4	maññe hissāmi jīvitaṁ”.	86	
PA_ja_543:87.1	“Amma assāsa mā soci,	87	
PA_ja_543:87.2	ānayissāma bhātaraṁ;	87	
PA_ja_543:87.3	Disodisaṁ gamissāma,	87	
PA_ja_543:87.4	bhātupariyesanaṁ caraṁ.	87	
PA_ja_543:88.1	Pabbate giriduggesu,	88	
PA_ja_543:88.2	gāmesu nigamesu ca;	88	
PA_ja_543:88.3	Orena sattarattassa,	88	
PA_ja_543:88.4	bhātaraṁ passa āgataṁ”.	88	
PA_ja_543:89.1	“Hatthā pamutto urago,	89	
PA_ja_543:89.2	pāde te nipatī bhusaṁ;	89	
PA_ja_543:89.3	Kacci nu taṁ ḍaṁsī tāta,	89	
PA_ja_543:89.4	mā bhāyi sukhito bhava”.	89	
PA_ja_543:90.1	“Neva mayhaṁ ayaṁ nāgo,	90	
PA_ja_543:90.2	alaṁ dukkhāya kāyaci;	90	
PA_ja_543:90.3	Yāvatatthi ahiggāho,	90	
PA_ja_543:90.4	mayā bhiyyo na vijjati”.	90	
PA_ja_543:91.1	“Ko nu brāhmaṇavaṇṇena,	91	
PA_ja_543:91.2	ditto parisamāgato;	91	
PA_ja_543:91.3	Avhāyantu suyuddhena,	91	
PA_ja_543:91.4	suṇantu parisā mama”.	91	
PA_ja_543:92.1	“Tvaṁ maṁ nāgena ālampa,	92	
PA_ja_543:92.2	ahaṁ maṇḍūkachāpiyā;	92	
PA_ja_543:92.3	Hotu no abbhutaṁ tattha,	92	
PA_ja_543:92.4	ā sahassehi pañcahi”.	92	
PA_ja_543:93.1	“Ahañhi vasumā aḍḍho,	93	
PA_ja_543:93.2	tvaṁ daliddosi māṇava;	93	
PA_ja_543:93.3	Ko nu te pāṭibhogatthi,	93	
PA_ja_543:93.4	upajūtañca kiṁ siyā.	93	
PA_ja_543:94.1	Upajūtañca me assa,	94	
PA_ja_543:94.2	pāṭibhogo ca tādiso;	94	
PA_ja_543:94.3	Hotu no abbhutaṁ tattha,	94	
PA_ja_543:94.4	ā sahassehi pañcahi”.	94	
PA_ja_543:95.1	“Suṇohi me mahārāja,	95	
PA_ja_543:95.2	vacanaṁ bhaddamatthu te;	95	
PA_ja_543:95.3	Pañcannaṁ me sahassānaṁ,	95	
PA_ja_543:95.4	pāṭibhogo hi kittima”.	95	
PA_ja_543:96.1	“Pettikaṁ vā iṇaṁ hoti,	96	
PA_ja_543:96.2	Yaṁ vā hoti sayaṅkataṁ;	96	
PA_ja_543:96.3	Kiṁ tvaṁ evaṁ bahuṁ mayhaṁ,	96	
PA_ja_543:96.4	Dhanaṁ yācasi brāhmaṇa”.	96	
PA_ja_543:97.1	“Alampāno hi nāgena,	97	
PA_ja_543:97.2	mamaṁ abhijigīsati;	97	
PA_ja_543:97.3	Ahaṁ maṇḍūkachāpiyā,	97	
PA_ja_543:97.4	ḍaṁsayissāmi brāhmaṇaṁ.	97	
PA_ja_543:98.1	Taṁ tvaṁ daṭṭhuṁ mahārāja,	98	
PA_ja_543:98.2	ajja raṭṭhābhivaḍḍhana;	98	
PA_ja_543:98.3	Khattasaṅghaparibyūḷho,	98	
PA_ja_543:98.4	niyyāhi ahidassanaṁ”.	98	
PA_ja_543:99.1	“Neva taṁ atimaññāmi,	99	
PA_ja_543:99.2	sippavādena māṇava;	99	
PA_ja_543:99.3	Atimattosi sippena,	99	
PA_ja_543:99.4	uragaṁ nāpacāyasi”.	99	
PA_ja_543:100.1	“Ahampi nātimaññāmi,	100	
PA_ja_543:100.2	sippavādena brāhmaṇa;	100	
PA_ja_543:100.3	Avisena ca nāgena,	100	
PA_ja_543:100.4	bhusaṁ vañcayase janaṁ.	100	
PA_ja_543:101.1	Evañcetaṁ jano jaññā,	101	
PA_ja_543:101.2	Yathā jānāmi taṁ ahaṁ;	101	
PA_ja_543:101.3	Na tvaṁ labhasi ālampa,	101	
PA_ja_543:101.4	Bhusamuṭṭhiṁ kuto dhanaṁ”.	101	
PA_ja_543:102.1	“Kharājino jaṭī dummī,	102	
PA_ja_543:102.2	ditto parisamāgato;	102	
PA_ja_543:102.3	Yo tvaṁ evaṁ gataṁ nāgaṁ,	102	
PA_ja_543:102.4	aviso atimaññasi.	102	
PA_ja_543:103.1	Āsajja kho naṁ jaññāsi,	103	
PA_ja_543:103.2	puṇṇaṁ uggassa tejaso;	103	
PA_ja_543:103.3	Maññe taṁ bhasmarāsiṁva,	103	
PA_ja_543:103.4	khippameso karissati”.	103	
PA_ja_543:104.1	“Siyā visaṁ siluttassa,	104	
PA_ja_543:104.2	deḍḍubhassa silābhuno;	104	
PA_ja_543:104.3	Neva lohitasīsassa,	104	
PA_ja_543:104.4	visaṁ nāgassa vijjati”.	104	
PA_ja_543:105.1	“Sutametaṁ arahataṁ,	105	
PA_ja_543:105.2	saññatānaṁ tapassinaṁ;	105	
PA_ja_543:105.3	Idha dānāni datvāna,	105	
PA_ja_543:105.4	saggaṁ gacchanti dāyakā;	105	
PA_ja_543:105.5	Jīvanto dehi dānāni,	105	
PA_ja_543:105.6	yadi te atthi dātave.	105	
PA_ja_543:106.1	Ayaṁ nāgo mahiddhiko,	106	
PA_ja_543:106.2	tejassī duratikkamo;	106	
PA_ja_543:106.3	Tena taṁ ḍaṁsayissāmi,	106	
PA_ja_543:106.4	so taṁ bhasmaṁ karissati”.	106	
PA_ja_543:107.1	“Mayāpetaṁ sutaṁ samma,	107	
PA_ja_543:107.2	saññatānaṁ tapassinaṁ;	107	
PA_ja_543:107.3	Idha dānāni datvāna,	107	
PA_ja_543:107.4	saggaṁ gacchanti dāyakā;	107	
PA_ja_543:107.5	Tvameva dehi jīvanto,	107	
PA_ja_543:107.6	yadi te atthi dātave.	107	
PA_ja_543:108.1	Ayaṁ ajamukhī nāma,	108	
PA_ja_543:108.2	puṇṇā uggassa tejaso;	108	
PA_ja_543:108.3	Tāya taṁ ḍaṁsayissāmi,	108	
PA_ja_543:108.4	sā taṁ bhasmaṁ karissati.	108	
PA_ja_543:109.1	Yā dhītā dhataraṭṭhassa,	109	
PA_ja_543:109.2	vemātā bhaginī mama;	109	
PA_ja_543:109.3	Sā taṁ ḍaṁsatvajamukhī,	109	
PA_ja_543:109.4	puṇṇā uggassa tejaso.	109	
PA_ja_543:110.1	Chamāyañce nisiñcissaṁ,	110	
PA_ja_543:110.2	brahmadatta vijānahi;	110	
PA_ja_543:110.3	Tiṇalatāni osadhyo,	110	
PA_ja_543:110.4	ussusseyyuṁ asaṁsayaṁ.	110	
PA_ja_543:111.1	Uddhañce pātayissāmi,	111	
PA_ja_543:111.2	brahmadatta vijānahi;	111	
PA_ja_543:111.3	Satta vassāniyaṁ devo,	111	
PA_ja_543:111.4	na vasse na himaṁ pate.	111	
PA_ja_543:112.1	Udake ce nisiñcissaṁ,	112	
PA_ja_543:112.2	brahmadatta vijānahi;	112	
PA_ja_543:112.3	Yāvantodakajā pāṇā,	112	
PA_ja_543:112.4	mareyyuṁ macchakacchapā”.	112	
PA_ja_543:114.1	“Lokyaṁ sajantaṁ udakaṁ,	114	
PA_ja_543:114.2	payāgasmiṁ patiṭṭhitaṁ;	114	
PA_ja_543:114.3	Komaṁ ajjhoharī bhūto,	114	
PA_ja_543:114.4	ogāḷhaṁ yamunaṁ nadiṁ”.	114	
PA_ja_543:115.1	“Yadesa lokādhipatī yasassī,	115	
PA_ja_543:115.2	Bārāṇasiṁ pakriya samantato;	115	
PA_ja_543:115.3	Tassāha putto uragūsabhassa,	115	
PA_ja_543:115.4	Subhogoti maṁ brāhmaṇa vedayanti”.	115	
PA_ja_543:116.1	“Sace hi putto uragūsabhassa,	116	
PA_ja_543:116.2	Kāsissa rañño amarādhipassa;	116	
PA_ja_543:116.3	Mahesakkho aññataro pitā te,	116	
PA_ja_543:116.4	Maccesu mātā pana te atulyā;	116	
PA_ja_543:116.5	Na tādiso arahati brāhmaṇassa,	116	
PA_ja_543:116.6	Dāsampi ohārituṁ mahānubhāvo”.	116	
PA_ja_543:117.1	“Rukkhaṁ nissāya vijjhittho,	117	
PA_ja_543:117.2	eṇeyyaṁ pātumāgataṁ;	117	
PA_ja_543:117.3	So viddho dūramacari,	117	
PA_ja_543:117.4	saravegena sīghavā.	117	
PA_ja_543:118.1	Taṁ tvaṁ patitamaddakkhi,	118	
PA_ja_543:118.2	araññasmiṁ brahāvane;	118	
PA_ja_543:118.3	Sa maṁsakājamādāya,	118	
PA_ja_543:118.4	sāyaṁ nigrodhupāgami.	118	
PA_ja_543:119.1	Sukasāḷikasaṅghuṭṭhaṁ,	119	
PA_ja_543:119.2	piṅgalaṁ santhatāyutaṁ;	119	
PA_ja_543:119.3	Kokilābhirudaṁ rammaṁ,	119	
PA_ja_543:119.4	dhuvaṁ haritasaddalaṁ.	119	
PA_ja_543:120.1	Tattha te so pāturahu,	120	
PA_ja_543:120.2	iddhiyā yasasā jalaṁ;	120	
PA_ja_543:120.3	Mahānubhāvo bhātā me,	120	
PA_ja_543:120.4	kaññāhi parivārito.	120	
PA_ja_543:121.1	So tena pariciṇṇo tvaṁ,	121	
PA_ja_543:121.2	sabbakāmehi tappito;	121	
PA_ja_543:121.3	Aduṭṭhassa tuvaṁ dubbhi,	121	
PA_ja_543:121.4	taṁ te veraṁ idhāgataṁ.	121	
PA_ja_543:122.1	Khippaṁ gīvaṁ pasārehi,	122	
PA_ja_543:122.2	na te dassāmi jīvitaṁ;	122	
PA_ja_543:122.3	Bhātu parisaraṁ veraṁ,	122	
PA_ja_543:122.4	chedayissāmi te siraṁ”.	122	
PA_ja_543:123.1	“Ajjhāyako yācayogī,	123	
PA_ja_543:123.2	āhutaggi ca brāhmaṇo;	123	
PA_ja_543:123.3	Etehi tīhi ṭhānehi,	123	
PA_ja_543:123.4	avajjho hoti brāhmaṇo”.	123	
PA_ja_543:124.1	“Yaṁ pūraṁ dhataraṭṭhassa,	124	
PA_ja_543:124.2	ogāḷhaṁ yamunaṁ nadiṁ;	124	
PA_ja_543:124.3	Jotate sabbasovaṇṇaṁ,	124	
PA_ja_543:124.4	girimāhacca yāmunaṁ.	124	
PA_ja_543:125.1	Tattha te purisabyagghā,	125	
PA_ja_543:125.2	sodariyā mama bhātaro;	125	
PA_ja_543:125.3	Yathā te tattha vakkhanti,	125	
PA_ja_543:125.4	tathā hessasi brāhmaṇa”.	125	
PA_ja_543:127.1	“Anittarā ittarasampayuttā,	127	
PA_ja_543:127.2	Yaññā ca vedā ca subhoga loke;	127	
PA_ja_543:127.3	Tadaggarayhañhi vinindamāno,	127	
PA_ja_543:127.4	Jahāti vittañca satañca dhammaṁ.	127	
PA_ja_543:128.1	Ajjhenamariyā pathaviṁ janindā,	128	
PA_ja_543:128.2	Vessā kasiṁ pāricariyañca suddā;	128	
PA_ja_543:128.3	Upāgu paccekaṁ yathāpadesaṁ,	128	
PA_ja_543:128.4	Katāhu ete vasināti āhu.	128	
PA_ja_543:129.1	Dhātā vidhātā varuṇo kuvero,	129	
PA_ja_543:129.2	Somo yamo candimā vāyu sūriyo;	129	
PA_ja_543:129.3	Etepi yaññaṁ puthuso yajitvā,	129	
PA_ja_543:129.4	Ajjhāyakānaṁ atho sabbakāme.	129	
PA_ja_543:130.1	Vikāsitā cāpasatāni pañca,	130	
PA_ja_543:130.2	Yo ajjuno balavā bhīmaseno;	130	
PA_ja_543:130.3	Sahassabāhu asamo pathabyā,	130	
PA_ja_543:130.4	Sopi tadā mādahi jātavedaṁ.	130	
PA_ja_543:131.1	Yo brāhmaṇe bhojayi dīgharattaṁ,	131	
PA_ja_543:131.2	Annena pānena yathānubhāvaṁ;	131	
PA_ja_543:131.3	Pasannacitto anumodamāno,	131	
PA_ja_543:131.4	Subhoga devaññataro ahosi.	131	
PA_ja_543:132.1	Mahāsanaṁ devamanomavaṇṇaṁ,	132	
PA_ja_543:132.2	Yo sappinā asakkhi bhojetumaggiṁ;	132	
PA_ja_543:132.3	Sa yaññatantaṁ varato yajitvā,	132	
PA_ja_543:132.4	Dibbaṁ gatiṁ mucalindajjhagacchi.	132	
PA_ja_543:133.1	Mahānubhāvo vassasahassajīvī,	133	
PA_ja_543:133.2	Yo pabbajī dassaneyyo uḷāro;	133	
PA_ja_543:133.3	Hitvā apariyanta raṭṭhaṁ sasenaṁ,	133	
PA_ja_543:133.4	Rājā dudīpopi jagāma saggaṁ.	133	
PA_ja_543:134.1	Yo sāgarantaṁ sāgaro vijitvā,	134	
PA_ja_543:134.2	Yūpaṁ subhaṁ soṇṇamayaṁ uḷāraṁ;	134	
PA_ja_543:134.3	Ussesi vessānaramādahāno,	134	
PA_ja_543:134.4	Subhoga devaññataro ahosi.	134	
PA_ja_543:135.1	Yassānubhāvena subhoga gaṅgā,	135	
PA_ja_543:135.2	Pavattatha dadhisannisinnaṁ samuddaṁ;	135	
PA_ja_543:135.3	Salomapādo paricariya maggiṁ,	135	
PA_ja_543:135.4	Aṅgo sahassakkhapurajjhagacchi.	135	
PA_ja_543:136.1	Mahiddhiko devavaro yasassī,	136	
PA_ja_543:136.2	Senāpati tidive vāsavassa;	136	
PA_ja_543:136.3	So somayāgena malaṁ vihantvā,	136	
PA_ja_543:136.4	Subhoga devaññataro ahosi.	136	
PA_ja_543:137.1	Akārayi lokamimaṁ parañca,	137	
PA_ja_543:137.2	Bhāgīrathiṁ himavantañca gijjhaṁ;	137	
PA_ja_543:137.3	Yo iddhimā devavaro yasassī,	137	
PA_ja_543:137.4	Sopi tadā ādahi jātavedaṁ.	137	
PA_ja_543:138.1	Mālāgirī himavā yo ca gijjho,	138	
PA_ja_543:138.2	Sudassano nisabho kuveru;	138	
PA_ja_543:138.3	Ete ca aññe ca nagā mahantā,	138	
PA_ja_543:138.4	Cityā katā yaññakarehi māhu.	138	
PA_ja_543:139.1	Ajjhāyakaṁ mantaguṇūpapannaṁ,	139	
PA_ja_543:139.2	Tapassinaṁ yācayogotidhāhu;	139	
PA_ja_543:139.3	Tīre samuddassudakaṁ sajantaṁ,	139	
PA_ja_543:139.4	Taṁ sāgarojjhohari tenapeyyo.	139	
PA_ja_543:140.1	Āyāgavatthūni puthū pathabyā,	140	
PA_ja_543:140.2	Saṁvijjanti brāhmaṇā vāsavassa;	140	
PA_ja_543:140.3	Purimaṁ disaṁ pacchimaṁ dakkhiṇuttaraṁ,	140	
PA_ja_543:140.4	Saṁvijjamānā janayanti vedaṁ”.	140	
PA_ja_543:141.1	“Kalī hi dhīrāna kaṭaṁ magānaṁ,	141	
PA_ja_543:141.2	Bhavanti vedajjhagatānariṭṭha;	141	
PA_ja_543:141.3	Marīcidhammaṁ asamekkhitattā,	141	
PA_ja_543:141.4	Māyāguṇā nātivahanti paññaṁ.	141	
PA_ja_543:142.1	Vedā na tāṇāya bhavanti dassa,	142	
PA_ja_543:142.2	Mittadduno bhūnahuno narassa;	142	
PA_ja_543:142.3	Na tāyate pariciṇṇo ca aggi,	142	
PA_ja_543:142.4	Dosantaraṁ maccamanariyakammaṁ.	142	
PA_ja_543:143.1	Sabbañca maccā sadhanaṁ sabhogaṁ,	143	
PA_ja_543:143.2	Ādīpitaṁ dāru tiṇena missaṁ;	143	
PA_ja_543:143.3	Dahaṁ na tappe asamatthatejo,	143	
PA_ja_543:143.4	Ko taṁ subhikkhaṁ dvirasaññu kayirā.	143	
PA_ja_543:144.1	Yathāpi khīraṁ vipariṇāmadhammaṁ,	144	
PA_ja_543:144.2	Dadhi bhavitvā navanītampi hoti;	144	
PA_ja_543:144.3	Evampi aggi vipariṇāmadhammo,	144	
PA_ja_543:144.4	Tejo samorohatī yogayutto.	144	
PA_ja_543:145.1	Na dissatī aggimanuppaviṭṭho,	145	
PA_ja_543:145.2	Sukkhesu kaṭṭhesu navesu cāpi;	145	
PA_ja_543:145.3	Nāmatthamāno araṇīnarena,	145	
PA_ja_543:145.4	Nākammunā jāyati jātavedo.	145	
PA_ja_543:146.1	Sace hi aggi antarato vaseyya,	146	
PA_ja_543:146.2	Sukkhesu kaṭṭhesu navesu cāpi;	146	
PA_ja_543:146.3	Sabbāni susseyyu vanāni loke,	146	
PA_ja_543:146.4	Sukkhāni kaṭṭhāni ca pajjaleyyuṁ.	146	
PA_ja_543:147.1	Karoti ce dārutiṇena puññaṁ,	147	
PA_ja_543:147.2	Bhojaṁ naro dhūmasikhiṁ patāpavaṁ;	147	
PA_ja_543:147.3	Aṅgārikā loṇakarā ca sūdā,	147	
PA_ja_543:147.4	Sarīradāhāpi kareyyu puññaṁ.	147	
PA_ja_543:148.1	Atha ce hi ete na karonti puññaṁ,	148	
PA_ja_543:148.2	Ajjhenamaggiṁ idha tappayitvā;	148	
PA_ja_543:148.3	Na koci lokasmiṁ karoti puññaṁ,	148	
PA_ja_543:148.4	Bhojaṁ naro dhūmasikhiṁ patāpavaṁ.	148	
PA_ja_543:149.1	Kathañhi lokāpacito samāno,	149	
PA_ja_543:149.2	Amanuññagandhaṁ bahūnaṁ akantaṁ;	149	
PA_ja_543:149.3	Yadeva maccā parivajjayanti,	149	
PA_ja_543:149.4	Tadappasatthaṁ dvirasaññu bhuñje.	149	
PA_ja_543:150.1	Sikhimpi devesu vadanti heke,	150	
PA_ja_543:150.2	Āpaṁ milakkhū pana devamāhu;	150	
PA_ja_543:150.3	Sabbeva ete vitathaṁ bhaṇanti,	150	
PA_ja_543:150.4	Aggī na devaññataro na cāpo.	150	
PA_ja_543:151.1	Anindriyabaddhamasaññakāyaṁ,	151	
PA_ja_543:151.2	Vessānaraṁ kammakaraṁ pajānaṁ;	151	
PA_ja_543:151.3	Paricariya maggiṁ sugatiṁ kathaṁ vaje,	151	
PA_ja_543:151.4	Pāpāni kammāni pakubbamāno.	151	
PA_ja_543:152.1	Sabbābhibhū tāhudha jīvikatthā,	152	
PA_ja_543:152.2	Aggissa brahmā paricārakoti;	152	
PA_ja_543:152.3	Sabbānubhāvī ca vasī kimatthaṁ,	152	
PA_ja_543:152.4	Animmito nimmitaṁ vanditassa.	152	
PA_ja_543:153.1	Hassaṁ anijjhānakhamaṁ atacchaṁ,	153	
PA_ja_543:153.2	Sakkārahetu pakiriṁsu pubbe;	153	
PA_ja_543:153.3	Te lābhasakkāre apātubhonte,	153	
PA_ja_543:153.4	Sandhāpitā jantubhi santidhammaṁ.	153	
PA_ja_543:154.1	Ajjhenamariyā pathaviṁ janindā,	154	
PA_ja_543:154.2	Vessā kasiṁ pāricariyañca suddā;	154	
PA_ja_543:154.3	Upāgu paccekaṁ yathāpadesaṁ,	154	
PA_ja_543:154.4	Katāhu ete vasināti āhu.	154	
PA_ja_543:155.1	Etañca saccaṁ vacanaṁ bhaveyya,	155	
PA_ja_543:155.2	Yathā idaṁ bhāsitaṁ brāhmaṇehi;	155	
PA_ja_543:155.3	Nākhattiyo jātu labhetha rajjaṁ,	155	
PA_ja_543:155.4	Nābrāhmaṇo mantapadāni sikkhe;	155	
PA_ja_543:155.5	Nāññatra vessehi kasiṁ kareyya,	155	
PA_ja_543:155.6	Suddo na mucce parapesanāya.	155	
PA_ja_543:156.1	Yasmā ca etaṁ vacanaṁ abhūtaṁ,	156	
PA_ja_543:156.2	Musāvime odariyā bhaṇanti;	156	
PA_ja_543:156.3	Tadappapaññā abhisaddahanti,	156	
PA_ja_543:156.4	Passanti taṁ paṇḍitā attanāva.	156	
PA_ja_543:157.1	Khatyā hi vessānaṁ baliṁ haranti,	157	
PA_ja_543:157.2	Ādāya satthāni caranti brāhmaṇā;	157	
PA_ja_543:157.3	Taṁ tādisaṁ saṅkhubhitaṁ pabhinnaṁ,	157	
PA_ja_543:157.4	Kasmā brahmā nujju karoti lokaṁ.	157	
PA_ja_543:158.1	Sace hi so issaro sabbaloke,	158	
PA_ja_543:158.2	Brahmā bahūbhūtapatī pajānaṁ;	158	
PA_ja_543:158.3	Kiṁ sabbalokaṁ vidahī alakkhiṁ,	158	
PA_ja_543:158.4	Kiṁ sabbalokaṁ na sukhiṁ akāsi.	158	
PA_ja_543:159.1	Sace hi so issaro sabbaloke,	159	
PA_ja_543:159.2	Brahmā bahūbhūtapatī pajānaṁ;	159	
PA_ja_543:159.3	Māyā musāvajjamadena cāpi,	159	
PA_ja_543:159.4	Lokaṁ adhammena kimatthamakāri.	159	
PA_ja_543:160.1	Sace hi so issaro sabbaloke,	160	
PA_ja_543:160.2	Brahmā bahūbhūtapatī pajānaṁ;	160	
PA_ja_543:160.3	Adhammiko bhūtapatī ariṭṭha,	160	
PA_ja_543:160.4	Dhamme sati yo vidahī adhammaṁ.	160	
PA_ja_543:161.1	Kīṭā paṭaṅgā uragā ca bhekā,	161	
PA_ja_543:161.2	Hantvā kimī sujjhati makkhikā ca;	161	
PA_ja_543:161.3	Etepi dhammā anariyarūpā,	161	
PA_ja_543:161.4	Kambojakānaṁ vitathā bahūnaṁ.	161	
PA_ja_543:162.1	Sace hi so sujjhati yo hanāti,	162	
PA_ja_543:162.2	Hatopi so saggamupeti ṭhānaṁ;	162	
PA_ja_543:162.3	Bhovādi bhovādina mārayeyyuṁ,	162	
PA_ja_543:162.4	Ye cāpi tesaṁ abhisaddaheyyuṁ.	162	
PA_ja_543:163.1	Neva migā na pasū nopi gāvo,	163	
PA_ja_543:163.2	Āyācanti attavadhāya keci;	163	
PA_ja_543:163.3	Vipphandamāne idha jīvikatthā,	163	
PA_ja_543:163.4	Yaññesu pāṇe pasumārabhanti.	163	
PA_ja_543:164.1	Yūpussane pasubandhe ca bālā,	164	
PA_ja_543:164.2	Cittehi vaṇṇehi mukhaṁ nayanti;	164	
PA_ja_543:164.3	Ayaṁ te yūpo kāmaduho parattha,	164	
PA_ja_543:164.4	Bhavissati sassato samparāye.	164	
PA_ja_543:165.1	Sace ca yūpe maṇisaṅkhamuttaṁ,	165	
PA_ja_543:165.2	Dhaññaṁ dhanaṁ rajataṁ jātarūpaṁ;	165	
PA_ja_543:165.3	Sukkhesu kaṭṭhesu navesu cāpi,	165	
PA_ja_543:165.4	Sace duhe tidive sabbakāme;	165	
PA_ja_543:165.5	Tevijjasaṅghāva puthū yajeyyuṁ,	165	
PA_ja_543:165.6	Abrāhmaṇaṁ kañci na yājayeyyuṁ.	165	
PA_ja_543:166.1	Kuto ca yūpe maṇisaṅkhamuttaṁ,	166	
PA_ja_543:166.2	Dhaññaṁ dhanaṁ rajataṁ jātarūpaṁ;	166	
PA_ja_543:166.3	Sukkhesu kaṭṭhesu navesu cāpi,	166	
PA_ja_543:166.4	Kuto duhe tidive sabbakāme.	166	
PA_ja_543:167.1	Saṭhā ca luddā ca paluddhabālā,	167	
PA_ja_543:167.2	Cittehi vaṇṇehi mukhaṁ nayanti;	167	
PA_ja_543:167.3	Ādāya aggiṁ mama dehi vittaṁ,	167	
PA_ja_543:167.4	Tato sukhī hohisi sabbakāme.	167	
PA_ja_543:168.1	Tamaggihuttaṁ saraṇaṁ pavissa,	168	
PA_ja_543:168.2	Cittehi vaṇṇehi mukhaṁ nayanti;	168	
PA_ja_543:168.3	Oropayitvā kesamassuṁ nakhañca,	168	
PA_ja_543:168.4	Vedehi vittaṁ atigāḷhayanti.	168	
PA_ja_543:169.1	Kākā ulūkaṁva raho labhitvā,	169	
PA_ja_543:169.2	Ekaṁ samānaṁ bahukā samecca;	169	
PA_ja_543:169.3	Annāni bhutvā kuhakā kuhitvā,	169	
PA_ja_543:169.4	Muṇḍaṁ karitvā yaññapathossajanti.	169	
PA_ja_543:170.1	Evañhi so vañcito brāhmaṇehi,	170	
PA_ja_543:170.2	Eko samāno bahukā samecca;	170	
PA_ja_543:170.3	Te yogayogena vilumpamānā,	170	
PA_ja_543:170.4	Diṭṭhaṁ adiṭṭhena dhanaṁ haranti.	170	
PA_ja_543:171.1	Akāsiyā rājūhivānusiṭṭhā,	171	
PA_ja_543:171.2	Tadassa ādāya dhanaṁ haranti;	171	
PA_ja_543:171.3	Te tādisā corasamā asantā,	171	
PA_ja_543:171.4	Vajjhā na haññanti ariṭṭha loke.	171	
PA_ja_543:172.1	Indassa bāhārasi dakkhiṇāti,	172	
PA_ja_543:172.2	Yaññesu chindanti palāsayaṭṭhiṁ;	172	
PA_ja_543:172.3	Tañcepi saccaṁ maghavā chinnabāhu,	172	
PA_ja_543:172.4	Kenassa indo asure jināti.	172	
PA_ja_543:173.1	Tañceva tucchaṁ maghavā samaṅgī,	173	
PA_ja_543:173.2	Hantā avajjho paramo sa devo;	173	
PA_ja_543:173.3	Mantā ime brāhmaṇā tuccharūpā,	173	
PA_ja_543:173.4	Sandiṭṭhikā vañcanā esa loke.	173	
PA_ja_543:174.1	Mālāgiri himavā yo ca gijjho,	174	
PA_ja_543:174.2	Sudassano nisabho kuveru;	174	
PA_ja_543:174.3	Ete ca aññe ca nagā mahantā,	174	
PA_ja_543:174.4	Cityā katā yaññakarehi māhu.	174	
PA_ja_543:175.1	Yathāpakārāni hi iṭṭhakāni,	175	
PA_ja_543:175.2	Cityā katā yaññakarehi māhu;	175	
PA_ja_543:175.3	Na pabbatā honti tathāpakārā,	175	
PA_ja_543:175.4	Aññā disā acalā tiṭṭhaselā.	175	
PA_ja_543:176.1	Na iṭṭhakā honti silā cirena,	176	
PA_ja_543:176.2	Na tattha sañjāyati ayo na lohaṁ;	176	
PA_ja_543:176.3	Yaññañca etaṁ parivaṇṇayantā,	176	
PA_ja_543:176.4	Cityā katā yaññakarehi māhu.	176	
PA_ja_543:177.1	Ajjhāyakaṁ mantaguṇūpapannaṁ,	177	
PA_ja_543:177.2	Tapassinaṁ yācayogotidhāhu;	177	
PA_ja_543:177.3	Tīre samuddassudakaṁ sajantaṁ,	177	
PA_ja_543:177.4	Taṁ sāgarojjhohari tenapeyyo.	177	
PA_ja_543:178.1	Parosahassampi samantavede,	178	
PA_ja_543:178.2	Mantūpapanne nadiyo vahanti;	178	
PA_ja_543:178.3	Na tena byāpannarasūdakā na,	178	
PA_ja_543:178.4	Kasmā samuddo atulo apeyyo.	178	
PA_ja_543:179.1	Ye keci kūpā idha jīvaloke,	179	
PA_ja_543:179.2	Loṇūdakā kūpakhaṇehi khātā;	179	
PA_ja_543:179.3	Na brāhmaṇajjhoharaṇena tesu,	179	
PA_ja_543:179.4	Āpo apeyyo dvirasaññu māhu.	179	
PA_ja_543:180.1	Pure puratthā kā kassa bhariyā,	180	
PA_ja_543:180.2	Mano manussaṁ ajanesi pubbe;	180	
PA_ja_543:180.3	Tenāpi dhammena na koci hīno,	180	
PA_ja_543:180.4	Evampi vosaggavibhaṅgamāhu.	180	
PA_ja_543:181.1	Caṇḍālaputtopi adhicca vede,	181	
PA_ja_543:181.2	Bhāseyya mante kusalo matīmā;	181	
PA_ja_543:181.3	Na tassa muddhāpi phaleyya sattadhā,	181	
PA_ja_543:181.4	Mantā ime attavadhāya katā.	181	
PA_ja_543:182.1	Vācākatā giddhikatā gahītā,	182	
PA_ja_543:182.2	Dummocayā kabyapathānupannā;	182	
PA_ja_543:182.3	Bālāna cittaṁ visame niviṭṭhaṁ,	182	
PA_ja_543:182.4	Tadappapaññā abhisaddahanti.	182	
PA_ja_543:183.1	Sīhassa byagghassa ca dīpino ca,	183	
PA_ja_543:183.2	Na vijjatī porisiyaṁ balena;	183	
PA_ja_543:183.3	Manussabhāvo ca gavaṁva pekkho,	183	
PA_ja_543:183.4	Jātī hi tesaṁ asamā samānā.	183	
PA_ja_543:184.1	Sace ca rājā pathaviṁ vijitvā,	184	
PA_ja_543:184.2	Sajīvavā assavapārisajjo;	184	
PA_ja_543:184.3	Sayameva so sattusaṅghaṁ vijeyya,	184	
PA_ja_543:184.4	Tassappajā niccasukhī bhaveyya.	184	
PA_ja_543:185.1	Khattiyamantā ca tayo ca vedā,	185	
PA_ja_543:185.2	Atthena ete samakā bhavanti;	185	
PA_ja_543:185.3	Tesañca atthaṁ avinicchinitvā,	185	
PA_ja_543:185.4	Na bujjhatī oghapathaṁva channaṁ.	185	
PA_ja_543:186.1	Khattiyamantā ca tayo ca vedā,	186	
PA_ja_543:186.2	Atthena ete samakā bhavanti;	186	
PA_ja_543:186.3	Lābho alābho ayaso yaso ca,	186	
PA_ja_543:186.4	Sabbeva tesaṁ catunnañca dhammā.	186	
PA_ja_543:187.1	Yathāpi ibbhā dhanadhaññahetu,	187	
PA_ja_543:187.2	Kammāni karonti puthū pathabyā;	187	
PA_ja_543:187.3	Tevijjasaṅghā ca tatheva ajja,	187	
PA_ja_543:187.4	Kammāni karonti puthū pathabyā.	187	
PA_ja_543:188.1	Ibbhehi ye te samakā bhavanti,	188	
PA_ja_543:188.2	Niccussukā kāmaguṇesu yuttā;	188	
PA_ja_543:188.3	Kammāni karonti puthū pathabyā,	188	
PA_ja_543:188.4	Tadappapaññā dvirasaññurā te”.	188	
PA_ja_543:190.1	“Kassa bherī mudiṅgā ca,	190	
PA_ja_543:190.2	saṅkhāpaṇavadindimā;	190	
PA_ja_543:190.3	Purato paṭipannāni,	190	
PA_ja_543:190.4	hāsayantā rathesabhaṁ.	190	
PA_ja_543:191.1	Kassa kañcanapaṭṭena,	191	
PA_ja_543:191.2	puthunā vijjuvaṇṇinā;	191	
PA_ja_543:191.3	Yuvā kalāpasannaddho,	191	
PA_ja_543:191.4	ko eti siriyā jalaṁ.	191	
PA_ja_543:192.1	Ukkāmukhapahaṭṭhaṁva,	192	
PA_ja_543:192.2	khadiraṅgārasannibhaṁ;	192	
PA_ja_543:192.3	Mukhañca rucirā bhāti,	192	
PA_ja_543:192.4	ko eti siriyā jalaṁ.	192	
PA_ja_543:193.1	Kassa jambonadaṁ chattaṁ,	193	
PA_ja_543:193.2	sasalākaṁ manoramaṁ;	193	
PA_ja_543:193.3	Ādiccaraṁsāvaraṇaṁ,	193	
PA_ja_543:193.4	ko eti siriyā jalaṁ.	193	
PA_ja_543:194.1	Kassa aṅgaṁ pariggayha,	194	
PA_ja_543:194.2	vālabījanimuttamaṁ;	194	
PA_ja_543:194.3	Ubhato varapuññassa,	194	
PA_ja_543:194.4	muddhani uparūpari.	194	
PA_ja_543:195.1	Kassa pekhuṇahatthāni,	195	
PA_ja_543:195.2	citrāni ca mudūni ca;	195	
PA_ja_543:195.3	Kañcanamaṇidaṇḍāni,	195	
PA_ja_543:195.4	caranti dubhato mukhaṁ.	195	
PA_ja_543:196.1	Khadiraṅgāravaṇṇābhā,	196	
PA_ja_543:196.2	ukkāmukhapahaṁsitā;	196	
PA_ja_543:196.3	Kassete kuṇḍalā vaggū,	196	
PA_ja_543:196.4	sobhanti dubhato mukhaṁ.	196	
PA_ja_543:197.1	Kassa vātena chupitā,	197	
PA_ja_543:197.2	niddhantā mudukāḷakā;	197	
PA_ja_543:197.3	Sobhayanti nalāṭantaṁ,	197	
PA_ja_543:197.4	nabhā vijjurivuggatā.	197	
PA_ja_543:198.1	Kassa etāni akkhīni,	198	
PA_ja_543:198.2	āyatāni puthūni ca;	198	
PA_ja_543:198.3	Ko sobhati visālakkho,	198	
PA_ja_543:198.4	kassetaṁ uṇṇajaṁ mukhaṁ.	198	
PA_ja_543:199.1	Kassete lapanajātā,	199	
PA_ja_543:199.2	suddhā saṅkhavarūpamā;	199	
PA_ja_543:199.3	Bhāsamānassa sobhanti,	199	
PA_ja_543:199.4	dantā kuppilasādisā.	199	
PA_ja_543:200.1	Kassa lākhārasasamā,	200	
PA_ja_543:200.2	hatthapādā sukhedhitā;	200	
PA_ja_543:200.3	Ko so bimboṭṭhasampanno,	200	
PA_ja_543:200.4	divā sūriyova bhāsati.	200	
PA_ja_543:201.1	Himaccaye himavati,	201	
PA_ja_543:201.2	mahāsālova pupphito;	201	
PA_ja_543:201.3	Ko so odātapāvāro,	201	
PA_ja_543:201.4	jayaṁ indova sobhati.	201	
PA_ja_543:202.1	Suvaṇṇapīḷakākiṇṇaṁ,	202	
PA_ja_543:202.2	maṇidaṇḍavicittakaṁ;	202	
PA_ja_543:202.3	Ko so parisamogayha,	202	
PA_ja_543:202.4	īsaṁ khaggaṁ pamuñcati.	202	
PA_ja_543:203.1	Suvaṇṇavikatā cittā,	203	
PA_ja_543:203.2	sukatā cittasibbanā;	203	
PA_ja_543:203.3	Ko so omuñcate pādā,	203	
PA_ja_543:203.4	namo katvā mahesino”.	203	
PA_ja_543:204.1	“Dhataraṭṭhā hi te nāgā,	204	
PA_ja_543:204.2	iddhimanto yasassino;	204	
PA_ja_543:204.3	Samuddajāya uppannā,	204	
PA_ja_543:204.4	nāgā ete mahiddhikā”ti.	204	
PA_ja_543:205.1	Bhūridattajātakaṁ chaṭṭhaṁ.	205	
