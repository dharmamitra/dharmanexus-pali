segmentnr	original	folio	analyzed
PA_sn_7:1.0.1	Saṁyutta Nikāya 7.1	1	
PA_sn_7:1.0.2	1. Arahantavagga	1	
PA_sn_7:1.0.3	Dhanañjānīsutta	1	
PA_sn_7:1.1.1	Evaṁ me sutaṁ—	1	
PA_sn_7:1.1.2	ekaṁ samayaṁ bhagavā rājagahe viharati veḷuvane kalandakanivāpe.	1	
PA_sn_7:1.1.3	Tena kho pana samayena aññatarassa bhāradvājagottassa brāhmaṇassa dhanañjānī nāma brāhmaṇī abhippasannā hoti buddhe ca dhamme ca saṅghe ca.	1	
PA_sn_7:1.1.4	Atha kho dhanañjānī brāhmaṇī bhāradvājagottassa brāhmaṇassa bhattaṁ upasaṁharantī upakkhalitvā tikkhattuṁ udānaṁ udānesi:	1	
PA_sn_7:1.2.1	“Namo tassa bhagavato arahato sammāsambuddhassa.	1	
PA_sn_7:1.3.1	Namo tassa bhagavato arahato sammāsambuddhassa.	1	
PA_sn_7:1.4.1	Namo tassa bhagavato arahato sammāsambuddhassā”ti.	1	
PA_sn_7:1.5.1	Evaṁ vutte, bhāradvājagotto brāhmaṇo dhanañjāniṁ brāhmaṇiṁ etadavoca:	1	
PA_sn_7:1.5.2	“evamevaṁ panāyaṁ vasalī yasmiṁ vā tasmiṁ vā tassa muṇḍakassa samaṇassa vaṇṇaṁ bhāsati.	1	
PA_sn_7:1.5.3	Idāni tyāhaṁ, vasali, tassa satthuno vādaṁ āropessāmī”ti.	1	
PA_sn_7:1.5.4	“Na khvāhaṁ taṁ, brāhmaṇa, passāmi sadevake loke samārake sabrahmake sassamaṇabrāhmaṇiyā pajāya sadevamanussāya, yo tassa bhagavato vādaṁ āropeyya arahato sammāsambuddhassa.	1	
PA_sn_7:1.5.5	Api ca tvaṁ, brāhmaṇa, gaccha, gantvā vijānissasī”ti.	1	
PA_sn_7:1.6.1	Atha kho bhāradvājagotto brāhmaṇo kupito anattamano yena bhagavā tenupasaṅkami; upasaṅkamitvā bhagavatā saddhiṁ sammodi.	1	
PA_sn_7:1.6.2	Sammodanīyaṁ kathaṁ sāraṇīyaṁ vītisāretvā ekamantaṁ nisīdi.	1	
PA_sn_7:1.6.3	Ekamantaṁ nisinno kho bhāradvājagotto brāhmaṇo bhagavantaṁ gāthāya ajjhabhāsi:	1	
PA_sn_7:1.7.1	“Kiṁsu chetvā sukhaṁ seti,	1	
PA_sn_7:1.7.2	kiṁsu chetvā na socati;	1	
PA_sn_7:1.7.3	Kissassu ekadhammassa,	1	
PA_sn_7:1.7.4	vadhaṁ rocesi gotamā”ti.	1	
PA_sn_7:1.8.1	“Kodhaṁ chetvā sukhaṁ seti,	1	
PA_sn_7:1.8.2	kodhaṁ chetvā na socati;	1	
PA_sn_7:1.8.3	Kodhassa visamūlassa,	1	
PA_sn_7:1.8.4	madhuraggassa brāhmaṇa;	1	
PA_sn_7:1.8.5	Vadhaṁ ariyā pasaṁsanti,	1	
PA_sn_7:1.8.6	tañhi chetvā na socatī”ti.	1	
PA_sn_7:1.9.1	Evaṁ vutte, bhāradvājagotto brāhmaṇo bhagavantaṁ etadavoca:	1	
PA_sn_7:1.9.2	“abhikkantaṁ, bho gotama, abhikkantaṁ, bho gotama.	1	
PA_sn_7:1.9.3_0	Seyyathāpi, bho gotama, nikkujjitaṁ vā ukkujjeyya, paṭicchannaṁ vā vivareyya, mūḷhassa	1	
PA_sn_7:1.9.3_1	vā maggaṁ ācikkheyya, andhakāre vā telapajjotaṁ dhāreyya: ‘cakkhumanto rūpāni dakkhantī’ti;	1	
PA_sn_7:1.9.3_2	evamevaṁ bhotā gotamena anekapariyāyena dhammo pakāsito.	1	
PA_sn_7:1.9.4	Esāhaṁ, bhante, bhagavantaṁ gotamaṁ saraṇaṁ gacchāmi dhammañca bhikkhusaṅghañca.	1	
PA_sn_7:1.9.5	Labheyyāhaṁ bhoto gotamassa santike pabbajjaṁ, labheyyaṁ upasampadan”ti.	1	
PA_sn_7:1.10.1	Alattha kho bhāradvājagotto brāhmaṇo bhagavato santike pabbajjaṁ, alattha upasampadaṁ.	1	
PA_sn_7:1.10.2_0	Acirūpasampanno kho panāyasmā bhāradvājo eko vūpakaṭṭho appamatto ātāpī pahitatto	1	
PA_sn_7:1.10.2_1	viharanto nacirasseva—yassatthāya kulaputtā sammadeva agārasmā anagāriyaṁ pabbajanti	1	
PA_sn_7:1.10.2_2	tadanuttaraṁ—brahmacariyapariyosānaṁ diṭṭheva dhamme sayaṁ abhiññā sacchikatvā upasampajja vihāsi.	1	
PA_sn_7:1.10.3	“Khīṇā jāti, vusitaṁ brahmacariyaṁ, kataṁ karaṇīyaṁ, nāparaṁ itthattāyā”ti abbhaññāsi.	1	
PA_sn_7:1.10.4	Aññataro ca panāyasmā bhāradvājo arahataṁ ahosīti.	1	
PA_sn_7:2.0.1	Saṁyutta Nikāya 7.2	2	
PA_sn_7:2.0.2	1. Arahantavagga	2	
PA_sn_7:2.0.3	Akkosasutta	2	
PA_sn_7:2.1.1	Ekaṁ samayaṁ bhagavā rājagahe viharati veḷuvane kalandakanivāpe.	2	
PA_sn_7:2.1.2	Assosi kho akkosakabhāradvājo brāhmaṇo:	2	
PA_sn_7:2.2.1_0	“bhāradvājagotto kira brāhmaṇo samaṇassa gotamassa santike agārasmā anagāriyaṁ pabbajito”ti	2	
PA_sn_7:2.2.1_1	kupito anattamano yena bhagavā tenupasaṅkami; upasaṅkamitvā bhagavantaṁ asabbhāhi	2	
PA_sn_7:2.2.1_2	pharusāhi vācāhi akkosati paribhāsati. Evaṁ vutte, bhagavā akkosakabhāradvājaṁ brāhmaṇaṁ etadavoca:	2	
PA_sn_7:2.2.2	“Taṁ kiṁ maññasi, brāhmaṇa,	2	
PA_sn_7:2.2.3	api nu kho te āgacchanti mittāmaccā ñātisālohitā atithiyo”ti?	2	
PA_sn_7:2.2.4	“Appekadā me, bho gotama, āgacchanti mittāmaccā ñātisālohitā atithiyo”ti.	2	
PA_sn_7:2.2.5	“Taṁ kiṁ maññasi, brāhmaṇa, api nu tesaṁ anuppadesi khādanīyaṁ vā bhojanīyaṁ vā sāyanīyaṁ vā”ti?	2	
PA_sn_7:2.2.6	“Appekadā nesāhaṁ, bho gotama, anuppademi khādanīyaṁ vā bhojanīyaṁ vā sāyanīyaṁ vā”ti.	2	
PA_sn_7:2.2.7	“Sace kho pana te, brāhmaṇa, nappaṭiggaṇhanti, kassa taṁ hotī”ti?	2	
PA_sn_7:2.2.8	“Sace te, bho gotama, nappaṭiggaṇhanti, amhākameva taṁ hotī”ti.	2	
PA_sn_7:2.2.9	“Evameva kho, brāhmaṇa, yaṁ tvaṁ amhe anakkosante akkosasi, arosente rosesi, abhaṇḍante bhaṇḍasi, taṁ te mayaṁ nappaṭiggaṇhāma.	2	
PA_sn_7:2.2.10	Tavevetaṁ, brāhmaṇa, hoti;	2	
PA_sn_7:2.2.11	tavevetaṁ, brāhmaṇa, hoti.	2	
PA_sn_7:2.3.1	Yo kho, brāhmaṇa, akkosantaṁ paccakkosati, rosentaṁ paṭiroseti, bhaṇḍantaṁ paṭibhaṇḍati, ayaṁ vuccati, brāhmaṇa, sambhuñjati vītiharatīti.	2	
PA_sn_7:2.3.2	Te mayaṁ tayā neva sambhuñjāma na vītiharāma.	2	
PA_sn_7:2.3.3	Tavevetaṁ, brāhmaṇa, hoti;	2	
PA_sn_7:2.3.4	tavevetaṁ, brāhmaṇa, hotī”ti.	2	
PA_sn_7:2.3.5	“Bhavantaṁ kho gotamaṁ sarājikā parisā evaṁ jānāti:	2	
PA_sn_7:2.3.6	‘arahaṁ samaṇo gotamo’ti.	2	
PA_sn_7:2.3.7	Atha ca pana bhavaṁ gotamo kujjhatī”ti.	2	
PA_sn_7:2.4.1	“Akkodhassa kuto kodho,	2	
PA_sn_7:2.4.2	dantassa samajīvino;	2	
PA_sn_7:2.4.3	Sammadaññā vimuttassa,	2	
PA_sn_7:2.4.4	upasantassa tādino.	2	
PA_sn_7:2.5.1	Tasseva tena pāpiyo,	2	
PA_sn_7:2.5.2	yo kuddhaṁ paṭikujjhati;	2	
PA_sn_7:2.5.3	Kuddhaṁ appaṭikujjhanto,	2	
PA_sn_7:2.5.4	saṅgāmaṁ jeti dujjayaṁ.	2	
PA_sn_7:2.6.1	Ubhinnamatthaṁ carati,	2	
PA_sn_7:2.6.2	attano ca parassa ca;	2	
PA_sn_7:2.6.3	Paraṁ saṅkupitaṁ ñatvā,	2	
PA_sn_7:2.6.4	yo sato upasammati.	2	
PA_sn_7:2.7.1	Ubhinnaṁ tikicchantānaṁ,	2	
PA_sn_7:2.7.2	attano ca parassa ca;	2	
PA_sn_7:2.7.3	Janā maññanti bāloti,	2	
PA_sn_7:2.7.4	ye dhammassa akovidā”ti.	2	
PA_sn_7:2.8.1	Evaṁ vutte, akkosakabhāradvājo brāhmaṇo bhagavantaṁ etadavoca:	2	
PA_sn_7:2.8.2	“abhikkantaṁ, bho gotama …pe…	2	
PA_sn_7:2.8.3	esāhaṁ bhavantaṁ gotamaṁ saraṇaṁ gacchāmi dhammañca bhikkhusaṅghañca.	2	
PA_sn_7:2.8.4	Labheyyāhaṁ, bhante, bhoto gotamassa santike pabbajjaṁ, labheyyaṁ upasampadan”ti.	2	
PA_sn_7:2.9.1	Alattha kho akkosakabhāradvājo brāhmaṇo bhagavato santike pabbajjaṁ, alattha upasampadaṁ.	2	
PA_sn_7:2.9.2_0	Acirūpasampanno kho panāyasmā akkosakabhāradvājo eko vūpakaṭṭho appamatto ātāpī pahitatto	2	
PA_sn_7:2.9.2_1	viharanto nacirasseva—yassatthāya kulaputtā sammadeva agārasmā anagāriyaṁ pabbajanti	2	
PA_sn_7:2.9.2_2	tadanuttaraṁ—brahmacariyapariyosānaṁ diṭṭheva dhamme sayaṁ abhiññā sacchikatvā upasampajja vihāsi.	2	
PA_sn_7:2.9.3	“Khīṇā jāti, vusitaṁ brahmacariyaṁ, kataṁ karaṇīyaṁ nāparaṁ itthattāyā”ti abbhaññāsi.	2	
PA_sn_7:2.9.4	Aññataro ca panāyasmā bhāradvājo arahataṁ ahosīti.	2	
PA_sn_7:3.0.1	Saṁyutta Nikāya 7.3	3	
PA_sn_7:3.0.2	1. Arahantavagga	3	
PA_sn_7:3.0.3	Asurindakasutta	3	
PA_sn_7:3.1.1	Ekaṁ samayaṁ bhagavā rājagahe viharati veḷuvane kalandakanivāpe.	3	
PA_sn_7:3.1.2	Assosi kho asurindakabhāradvājo brāhmaṇo:	3	
PA_sn_7:3.1.3_0	“bhāradvājagotto brāhmaṇo kira samaṇassa gotamassa santike agārasmā anagāriyaṁ pabbajito”ti	3	
PA_sn_7:3.1.3_1	kupito anattamano yena bhagavā tenupasaṅkami; upasaṅkamitvā bhagavantaṁ asabbhāhi	3	
PA_sn_7:3.1.3_2	pharusāhi vācāhi akkosati paribhāsati.	3	
PA_sn_7:3.1.4	Evaṁ vutte, bhagavā tuṇhī ahosi.	3	
PA_sn_7:3.1.5	Atha kho asurindakabhāradvājo brāhmaṇo bhagavantaṁ etadavoca:	3	
PA_sn_7:3.1.6	“jitosi, samaṇa, jitosi, samaṇā”ti.	3	
PA_sn_7:3.2.1	“Jayaṁ ve maññati bālo,	3	
PA_sn_7:3.2.2	vācāya pharusaṁ bhaṇaṁ;	3	
PA_sn_7:3.2.3	Jayañcevassa taṁ hoti,	3	
PA_sn_7:3.2.4	yā titikkhā vijānato.	3	
PA_sn_7:3.3.1	Tasseva tena pāpiyo,	3	
PA_sn_7:3.3.2	yo kuddhaṁ paṭikujjhati;	3	
PA_sn_7:3.3.3	Kuddhaṁ appaṭikujjhanto,	3	
PA_sn_7:3.3.4	saṅgāmaṁ jeti dujjayaṁ.	3	
PA_sn_7:3.4.1	Ubhinnamatthaṁ carati,	3	
PA_sn_7:3.4.2	attano ca parassa ca;	3	
PA_sn_7:3.4.3	Paraṁ saṅkupitaṁ ñatvā,	3	
PA_sn_7:3.4.4	yo sato upasammati.	3	
PA_sn_7:3.5.1	Ubhinnaṁ tikicchantānaṁ,	3	
PA_sn_7:3.5.2	attano ca parassa ca;	3	
PA_sn_7:3.5.3	Janā maññanti bāloti,	3	
PA_sn_7:3.5.4	ye dhammassa akovidā”ti.	3	
PA_sn_7:3.6.1	Evaṁ vutte, asurindakabhāradvājo brāhmaṇo bhagavantaṁ etadavoca:	3	
PA_sn_7:3.6.2	“abhikkantaṁ, bho gotama …pe…	3	
PA_sn_7:3.6.3	abbhaññāsi.	3	
PA_sn_7:3.6.4	Aññataro ca panāyasmā bhāradvājo arahataṁ ahosīti.	3	
PA_sn_7:4.0.1	Saṁyutta Nikāya 7.4	4	
PA_sn_7:4.0.2	1. Arahantavagga	4	
PA_sn_7:4.0.3	Bilaṅgikasutta	4	
PA_sn_7:4.1.1	Ekaṁ samayaṁ bhagavā rājagahe viharati veḷuvane kalandakanivāpe.	4	
PA_sn_7:4.1.2	Assosi kho bilaṅgikabhāradvājo brāhmaṇo:	4	
PA_sn_7:4.1.3_0	“bhāradvājagotto kira brāhmaṇo samaṇassa gotamassa santike agārasmā anagāriyaṁ pabbajito”ti	4	
PA_sn_7:4.1.3_1	kupito anattamano yena bhagavā tenupasaṅkami; upasaṅkamitvā tuṇhībhūto ekamantaṁ aṭṭhāsi.	4	
PA_sn_7:4.1.4	Atha kho bhagavā bilaṅgikassa bhāradvājassa brāhmaṇassa cetasā cetoparivitakkamaññāya bilaṅgikaṁ bhāradvājaṁ brāhmaṇaṁ gāthāya ajjhabhāsi:	4	
PA_sn_7:4.2.1	“Yo appaduṭṭhassa narassa dussati,	4	
PA_sn_7:4.2.2	Suddhassa posassa anaṅgaṇassa;	4	
PA_sn_7:4.2.3	Tameva bālaṁ pacceti pāpaṁ,	4	
PA_sn_7:4.2.4	Sukhumo rajo paṭivātaṁva khitto”ti.	4	
PA_sn_7:4.3.1	Evaṁ vutte, bilaṅgikabhāradvājo brāhmaṇo bhagavantaṁ etadavoca:	4	
PA_sn_7:4.3.2	“abhikkantaṁ, bho gotama …pe…	4	
PA_sn_7:4.3.3	abbhaññāsi.	4	
PA_sn_7:4.3.4	Aññataro ca panāyasmā bhāradvājo arahataṁ ahosīti.	4	
PA_sn_7:5.0.1	Saṁyutta Nikāya 7.5	5	
PA_sn_7:5.0.2	1. Arahantavagga	5	
PA_sn_7:5.0.3	Ahiṁsakasutta	5	
PA_sn_7:5.1.1	Sāvatthinidānaṁ.	5	
PA_sn_7:5.1.2	Atha kho ahiṁsakabhāradvājo brāhmaṇo yena bhagavā tenupasaṅkami; upasaṅkamitvā bhagavatā saddhiṁ sammodi.	5	
PA_sn_7:5.1.3	Sammodanīyaṁ kathaṁ sāraṇīyaṁ vītisāretvā ekamantaṁ nisīdi. Ekamantaṁ nisinno kho ahiṁsakabhāradvājo brāhmaṇo bhagavantaṁ etadavoca:	5	
PA_sn_7:5.1.4	“ahiṁsakāhaṁ, bho gotama, ahiṁsakāhaṁ, bho gotamā”ti.	5	
PA_sn_7:5.2.1	“Yathā nāmaṁ tathā cassa,	5	
PA_sn_7:5.2.2	siyā kho tvaṁ ahiṁsako;	5	
PA_sn_7:5.2.3	Yo ca kāyena vācāya,	5	
PA_sn_7:5.2.4	manasā ca na hiṁsati;	5	
PA_sn_7:5.2.5	Sa ve ahiṁsako hoti,	5	
PA_sn_7:5.2.6	yo paraṁ na vihiṁsatī”ti.	5	
PA_sn_7:5.3.1	Evaṁ vutte, ahiṁsakabhāradvājo brāhmaṇo bhagavantaṁ etadavoca:	5	
PA_sn_7:5.3.2	“abhikkantaṁ, bho gotama …pe…	5	
PA_sn_7:5.3.3	abbhaññāsi.	5	
PA_sn_7:5.3.4	Aññataro ca panāyasmā ahiṁsakabhāradvājo arahataṁ ahosīti.	5	
PA_sn_7:6.0.1	Saṁyutta Nikāya 7.6	6	
PA_sn_7:6.0.2	1. Arahantavagga	6	
PA_sn_7:6.0.3	Jaṭāsutta	6	
PA_sn_7:6.1.1	Sāvatthinidānaṁ.	6	
PA_sn_7:6.1.2	Atha kho jaṭābhāradvājo brāhmaṇo yena bhagavā tenupasaṅkami; upasaṅkamitvā bhagavatā saddhiṁ sammodi.	6	
PA_sn_7:6.1.3	Sammodanīyaṁ kathaṁ sāraṇīyaṁ vītisāretvā ekamantaṁ nisīdi.	6	
PA_sn_7:6.1.4	Ekamantaṁ nisinno kho jaṭābhāradvājo brāhmaṇo bhagavantaṁ gāthāya ajjhabhāsi:	6	
PA_sn_7:6.2.1	“Antojaṭā bahijaṭā,	6	
PA_sn_7:6.2.2	Jaṭāya jaṭitā pajā;	6	
PA_sn_7:6.2.3	Taṁ taṁ gotama pucchāmi,	6	
PA_sn_7:6.2.4	Ko imaṁ vijaṭaye jaṭan”ti.	6	
PA_sn_7:6.3.1	“Sīle patiṭṭhāya naro sapañño,	6	
PA_sn_7:6.3.2	Cittaṁ paññañca bhāvayaṁ;	6	
PA_sn_7:6.3.3	Ātāpī nipako bhikkhu,	6	
PA_sn_7:6.3.4	So imaṁ vijaṭaye jaṭaṁ.	6	
PA_sn_7:6.4.1	Yesaṁ rāgo ca doso ca,	6	
PA_sn_7:6.4.2	avijjā ca virājitā;	6	
PA_sn_7:6.4.3	Khīṇāsavā arahanto,	6	
PA_sn_7:6.4.4	tesaṁ vijaṭitā jaṭā.	6	
PA_sn_7:6.5.1	Yattha nāmañca rūpañca,	6	
PA_sn_7:6.5.2	asesaṁ uparujjhati;	6	
PA_sn_7:6.5.3	Paṭighaṁ rūpasaññā ca,	6	
PA_sn_7:6.5.4	etthesā chijjate jaṭā”ti.	6	
PA_sn_7:6.6.1	Evaṁ vutte, jaṭābhāradvājo bhagavantaṁ etadavoca:	6	
PA_sn_7:6.6.2	“abhikkantaṁ, bho gotama …pe…	6	
PA_sn_7:6.6.3	aññataro ca panāyasmā bhāradvājo arahataṁ ahosī”ti.	6	
PA_sn_7:7.0.1	Saṁyutta Nikāya 7.7	7	
PA_sn_7:7.0.2	1. Arahantavagga	7	
PA_sn_7:7.0.3	Suddhikasutta	7	
PA_sn_7:7.1.1	Sāvatthinidānaṁ.	7	
PA_sn_7:7.1.2	Atha kho suddhikabhāradvājo brāhmaṇo yena bhagavā tenupasaṅkami; upasaṅkamitvā bhagavatā saddhiṁ sammodi.	7	
PA_sn_7:7.1.3	Sammodanīyaṁ kathaṁ sāraṇīyaṁ vītisāretvā ekamantaṁ nisīdi.	7	
PA_sn_7:7.1.4	Ekamantaṁ nisinno kho suddhikabhāradvājo brāhmaṇo bhagavato santike imaṁ gāthaṁ ajjhabhāsi:	7	
PA_sn_7:7.2.1	“Na brāhmaṇo sujjhati koci,	7	
PA_sn_7:7.2.2	Loke sīlavāpi tapokaraṁ;	7	
PA_sn_7:7.2.3	Vijjācaraṇasampanno,	7	
PA_sn_7:7.2.4	So sujjhati na aññā itarā pajā”ti.	7	
PA_sn_7:7.3.1	“Bahumpi palapaṁ jappaṁ,	7	
PA_sn_7:7.3.2	na jaccā hoti brāhmaṇo;	7	
PA_sn_7:7.3.3	Antokasambu saṅkiliṭṭho,	7	
PA_sn_7:7.3.4	kuhanaṁ upanissito.	7	
PA_sn_7:7.4.1	Khattiyo brāhmaṇo vesso,	7	
PA_sn_7:7.4.2	Suddo caṇḍālapukkuso;	7	
PA_sn_7:7.4.3	Āraddhavīriyo pahitatto,	7	
PA_sn_7:7.4.4	Niccaṁ daḷhaparakkamo;	7	
PA_sn_7:7.4.5	Pappoti paramaṁ suddhiṁ,	7	
PA_sn_7:7.4.6	Evaṁ jānāhi brāhmaṇā”ti.	7	
PA_sn_7:7.5.1	Evaṁ vutte, suddhikabhāradvājo brāhmaṇo bhagavantaṁ etadavoca:	7	
PA_sn_7:7.5.2	“abhikkantaṁ, bho gotama …pe…	7	
PA_sn_7:7.5.3	aññataro ca panāyasmā bhāradvājo arahataṁ ahosīti.	7	
PA_sn_7:8.0.1	Saṁyutta Nikāya 7.8	8	
PA_sn_7:8.0.2	1. Arahantavagga	8	
PA_sn_7:8.0.3	Aggikasutta	8	
PA_sn_7:8.1.1	Ekaṁ samayaṁ bhagavā rājagahe viharati veḷuvane kalandakanivāpe.	8	
PA_sn_7:8.1.2	Tena kho pana samayena aggikabhāradvājassa brāhmaṇassa sappinā pāyaso sannihito hoti:	8	
PA_sn_7:8.1.3	“aggiṁ juhissāmi, aggihuttaṁ paricarissāmī”ti.	8	
PA_sn_7:8.2.1	Atha kho bhagavā pubbaṇhasamayaṁ nivāsetvā pattacīvaramādāya rājagahaṁ piṇḍāya pāvisi.	8	
PA_sn_7:8.2.2	Rājagahe sapadānaṁ piṇḍāya caramāno yena aggikabhāradvājassa brāhmaṇassa nivesanaṁ tenupasaṅkami; upasaṅkamitvā ekamantaṁ aṭṭhāsi.	8	
PA_sn_7:8.2.3	Addasā kho aggikabhāradvājo brāhmaṇo bhagavantaṁ piṇḍāya ṭhitaṁ.	8	
PA_sn_7:8.2.4	Disvāna bhagavantaṁ gāthāya ajjhabhāsi:	8	
PA_sn_7:8.3.1	“Tīhi vijjāhi sampanno,	8	
PA_sn_7:8.3.2	jātimā sutavā bahū;	8	
PA_sn_7:8.3.3	Vijjācaraṇasampanno,	8	
PA_sn_7:8.3.4	somaṁ bhuñjeyya pāyasan”ti.	8	
PA_sn_7:8.4.1	“Bahumpi palapaṁ jappaṁ,	8	
PA_sn_7:8.4.2	na jaccā hoti brāhmaṇo;	8	
PA_sn_7:8.4.3	Antokasambu saṅkiliṭṭho,	8	
PA_sn_7:8.4.4	kuhanāparivārito.	8	
PA_sn_7:8.5.1	Pubbenivāsaṁ yo vedī,	8	
PA_sn_7:8.5.2	saggāpāyañca passati;	8	
PA_sn_7:8.5.3	Atho jātikkhayaṁ patto,	8	
PA_sn_7:8.5.4	abhiññāvosito muni.	8	
PA_sn_7:8.6.1	Etāhi tīhi vijjāhi,	8	
PA_sn_7:8.6.2	tevijjo hoti brāhmaṇo;	8	
PA_sn_7:8.6.3	Vijjācaraṇasampanno,	8	
PA_sn_7:8.6.4	somaṁ bhuñjeyya pāyasan”ti.	8	
PA_sn_7:8.7.1	“Bhuñjatu bhavaṁ gotamo.	8	
PA_sn_7:8.7.2	Brāhmaṇo bhavan”ti.	8	
PA_sn_7:8.8.1	“Gāthābhigītaṁ me abhojaneyyaṁ,	8	
PA_sn_7:8.8.2	Sampassataṁ brāhmaṇa nesa dhammo;	8	
PA_sn_7:8.8.3	Gāthābhigītaṁ panudanti buddhā,	8	
PA_sn_7:8.8.4	Dhamme sati brāhmaṇa vuttiresā.	8	
PA_sn_7:8.9.1	Aññena ca kevalinaṁ mahesiṁ,	8	
PA_sn_7:8.9.2	Khīṇāsavaṁ kukkuccavūpasantaṁ;	8	
PA_sn_7:8.9.3	Annena pānena upaṭṭhahassu,	8	
PA_sn_7:8.9.4	Khettañhi taṁ puññapekkhassa hotī”ti.	8	
PA_sn_7:8.10.1	Evaṁ vutte, aggikabhāradvājo brāhmaṇo bhagavantaṁ etadavoca:	8	
PA_sn_7:8.10.2	“abhikkantaṁ, bho gotama …pe…	8	
PA_sn_7:8.10.3	aññataro ca panāyasmā aggikabhāradvājo arahataṁ ahosīti.	8	
PA_sn_7:9.0.1	Saṁyutta Nikāya 7.9	9	
PA_sn_7:9.0.2	1. Arahantavagga	9	
PA_sn_7:9.0.3	Sundarikasutta	9	
PA_sn_7:9.1.1	Ekaṁ samayaṁ bhagavā kosalesu viharati sundarikāya nadiyā tīre.	9	
PA_sn_7:9.1.2	Tena kho pana samayena sundarikabhāradvājo brāhmaṇo sundarikāya nadiyā tīre aggiṁ juhati, aggihuttaṁ paricarati.	9	
PA_sn_7:9.1.3	Atha kho sundarikabhāradvājo brāhmaṇo aggiṁ juhitvā aggihuttaṁ paricaritvā uṭṭhāyāsanā samantā catuddisā anuvilokesi:	9	
PA_sn_7:9.1.4	“ko nu kho imaṁ habyasesaṁ bhuñjeyyā”ti?	9	
PA_sn_7:9.1.5	Addasā kho sundarikabhāradvājo brāhmaṇo bhagavantaṁ aññatarasmiṁ rukkhamūle sasīsaṁ pārutaṁ nisinnaṁ.	9	
PA_sn_7:9.1.6	Disvāna vāmena hatthena habyasesaṁ gahetvā dakkhiṇena hatthena kamaṇḍaluṁ gahetvā yena bhagavā tenupasaṅkami.	9	
PA_sn_7:9.1.7	Atha kho bhagavā sundarikabhāradvājassa brāhmaṇassa padasaddena sīsaṁ vivari.	9	
PA_sn_7:9.1.8	Atha kho sundarikabhāradvājo brāhmaṇo “muṇḍo ayaṁ bhavaṁ, muṇḍako ayaṁ bhavan”ti tatova puna nivattitukāmo ahosi.	9	
PA_sn_7:9.1.9	Atha kho sundarikabhāradvājassa brāhmaṇassa etadahosi:	9	
PA_sn_7:9.1.10	“muṇḍāpi hi idhekacce brāhmaṇā bhavanti;	9	
PA_sn_7:9.1.11	yannūnāhaṁ taṁ upasaṅkamitvā jātiṁ puccheyyan”ti.	9	
PA_sn_7:9.2.1	Atha kho sundarikabhāradvājo brāhmaṇo yena bhagavā tenupasaṅkami; upasaṅkamitvā bhagavantaṁ etadavoca:	9	
PA_sn_7:9.2.2	“kiṁjacco bhavan”ti?	9	
PA_sn_7:9.3.1	“Mā jātiṁ puccha caraṇañca puccha,	9	
PA_sn_7:9.3.2	Kaṭṭhā have jāyati jātavedo;	9	
PA_sn_7:9.3.3	Nīcākulīnopi muni dhitimā,	9	
PA_sn_7:9.3.4	Ājānīyo hoti hirīnisedho.	9	
PA_sn_7:9.4.1	Saccena danto damasā upeto,	9	
PA_sn_7:9.4.2	Vedantagū vusitabrahmacariyo;	9	
PA_sn_7:9.4.3	Yaññopanīto tamupavhayetha,	9	
PA_sn_7:9.4.4	Kālena so juhati dakkhiṇeyye”ti.	9	
PA_sn_7:9.5.1	“Addhā suyiṭṭhaṁ suhutaṁ mama yidaṁ,	9	
PA_sn_7:9.5.2	Yaṁ tādisaṁ vedagumaddasāmi;	9	
PA_sn_7:9.5.3	Tumhādisānañhi adassanena,	9	
PA_sn_7:9.5.4	Añño jano bhuñjati habyasesan”ti.	9	
PA_sn_7:9.6.1	“Bhuñjatu bhavaṁ gotamo.	9	
PA_sn_7:9.6.2	Brāhmaṇo bhavan”ti.	9	
PA_sn_7:9.7.1	“Gāthābhigītaṁ me abhojaneyyaṁ,	9	
PA_sn_7:9.7.2	Sampassataṁ brāhmaṇa nesa dhammo;	9	
PA_sn_7:9.7.3	Gāthābhigītaṁ panudanti buddhā,	9	
PA_sn_7:9.7.4	Dhamme sati brāhmaṇa vuttiresā.	9	
PA_sn_7:9.8.1	Aññena ca kevalinaṁ mahesiṁ,	9	
PA_sn_7:9.8.2	Khīṇāsavaṁ kukkuccavūpasantaṁ;	9	
PA_sn_7:9.8.3	Annena pānena upaṭṭhahassu,	9	
PA_sn_7:9.8.4	Khettañhi taṁ puññapekkhassa hotī”ti.	9	
PA_sn_7:9.9.1	“Atha kassa cāhaṁ, bho gotama, imaṁ habyasesaṁ dammī”ti?	9	
PA_sn_7:9.9.2_0	“Na khvāhaṁ, brāhmaṇa, passāmi sadevake loke samārake sabrahmake sassamaṇabrāhmaṇiyā	9	
PA_sn_7:9.9.2_1	pajāya sadevamanussāya yasseso habyaseso bhutto sammā pariṇāmaṁ gaccheyya aññatra,	9	
PA_sn_7:9.9.2_2	brāhmaṇa, tathāgatassa vā tathāgatasāvakassa vā.	9	
PA_sn_7:9.9.3	Tena hi tvaṁ, brāhmaṇa, taṁ habyasesaṁ appaharite vā chaḍḍehi appāṇake vā udake opilāpehī”ti.	9	
PA_sn_7:9.10.1	Atha kho sundarikabhāradvājo brāhmaṇo taṁ habyasesaṁ appāṇake udake opilāpesi.	9	
PA_sn_7:9.10.2	Atha kho so habyaseso udake pakkhitto cicciṭāyati ciṭiciṭāyati sandhūpāyati sampadhūpāyati.	9	
PA_sn_7:9.10.3	Seyyathāpi nāma phālo divasaṁsantatto udake pakkhitto cicciṭāyati ciṭiciṭāyati sandhūpāyati sampadhūpāyati;	9	
PA_sn_7:9.10.4	evameva so habyaseso udake pakkhitto cicciṭāyati ciṭiciṭāyati sandhūpāyati sampadhūpāyati.	9	
PA_sn_7:9.11.1	Atha kho sundarikabhāradvājo brāhmaṇo saṁviggo lomahaṭṭhajāto yena bhagavā tenupasaṅkami; upasaṅkamitvā ekamantaṁ aṭṭhāsi.	9	
PA_sn_7:9.11.2	Ekamantaṁ ṭhitaṁ kho sundarikabhāradvājaṁ brāhmaṇaṁ bhagavā gāthāhi ajjhabhāsi:	9	
PA_sn_7:9.12.1	“Mā brāhmaṇa dāru samādahāno,	9	
PA_sn_7:9.12.2	Suddhiṁ amaññi bahiddhā hi etaṁ;	9	
PA_sn_7:9.12.3	Na hi tena suddhiṁ kusalā vadanti,	9	
PA_sn_7:9.12.4	Yo bāhirena parisuddhimicche.	9	
PA_sn_7:9.13.1	Hitvā ahaṁ brāhmaṇa dārudāhaṁ,	9	
PA_sn_7:9.13.2	Ajjhattamevujjalayāmi jotiṁ;	9	
PA_sn_7:9.13.3	Niccagginī niccasamāhitatto,	9	
PA_sn_7:9.13.4	Arahaṁ ahaṁ brahmacariyaṁ carāmi.	9	
PA_sn_7:9.14.1	Māno hi te brāhmaṇa khāribhāro,	9	
PA_sn_7:9.14.2	Kodho dhumo bhasmani mosavajjaṁ;	9	
PA_sn_7:9.14.3	Jivhā sujā hadayaṁ jotiṭhānaṁ,	9	
PA_sn_7:9.14.4	Attā sudanto purisassa joti.	9	
PA_sn_7:9.15.1	Dhammo rahado brāhmaṇa sīlatittho,	9	
PA_sn_7:9.15.2	Anāvilo sabbhi sataṁ pasattho;	9	
PA_sn_7:9.15.3	Yattha have vedaguno sinātā,	9	
PA_sn_7:9.15.4	Anallagattāva taranti pāraṁ.	9	
PA_sn_7:9.16.1	Saccaṁ dhammo saṁyamo brahmacariyaṁ,	9	
PA_sn_7:9.16.2	Majjhe sitā brāhmaṇa brahmapatti;	9	
PA_sn_7:9.16.3	Sa tujjubhūtesu namo karohi,	9	
PA_sn_7:9.16.4	Tamahaṁ naraṁ dhammasārīti brūmī”ti.	9	
PA_sn_7:9.17.1	Evaṁ vutte, sundarikabhāradvājo brāhmaṇo bhagavantaṁ etadavoca:	9	
PA_sn_7:9.17.2	“abhikkantaṁ, bho gotama …pe…	9	
PA_sn_7:9.17.3	aññataro ca panāyasmā bhāradvājo arahataṁ ahosīti.	9	
PA_sn_7:10.0.1	Saṁyutta Nikāya 7.10	10	
PA_sn_7:10.0.2	1. Arahantavagga	10	
PA_sn_7:10.0.3	Bahudhītarasutta	10	
PA_sn_7:10.1.1	Ekaṁ samayaṁ bhagavā kosalesu viharati aññatarasmiṁ vanasaṇḍe.	10	
PA_sn_7:10.1.2	Tena kho pana samayena aññatarassa bhāradvājagottassa brāhmaṇassa catuddasa balībaddā naṭṭhā honti.	10	
PA_sn_7:10.1.3_0	Atha kho bhāradvājagotto brāhmaṇo te balībadde gavesanto yena so vanasaṇḍo tenupasaṅkami;	10	
PA_sn_7:10.1.3_1	upasaṅkamitvā addasa bhagavantaṁ tasmiṁ vanasaṇḍe nisinnaṁ pallaṅkaṁ ābhujitvā ujuṁ	10	
PA_sn_7:10.1.3_2	kāyaṁ paṇidhāya parimukhaṁ satiṁ upaṭṭhapetvā.	10	
PA_sn_7:10.1.4	Disvāna yena bhagavā tenupasaṅkami; upasaṅkamitvā bhagavato santike imā gāthāyo abhāsi:	10	
PA_sn_7:10.2.1	“Na hi nūnimassa samaṇassa,	10	
PA_sn_7:10.2.2	Balībaddā catuddasa;	10	
PA_sn_7:10.2.3	Ajjasaṭṭhiṁ na dissanti,	10	
PA_sn_7:10.2.4	Tenāyaṁ samaṇo sukhī.	10	
PA_sn_7:10.3.1	Na hi nūnimassa samaṇassa,	10	
PA_sn_7:10.3.2	Tilākhettasmi pāpakā;	10	
PA_sn_7:10.3.3	Ekapaṇṇā dupaṇṇā ca,	10	
PA_sn_7:10.3.4	Tenāyaṁ samaṇo sukhī.	10	
PA_sn_7:10.4.1	Na hi nūnimassa samaṇassa,	10	
PA_sn_7:10.4.2	Tucchakoṭṭhasmi mūsikā;	10	
PA_sn_7:10.4.3	Ussoḷhikāya naccanti,	10	
PA_sn_7:10.4.4	Tenāyaṁ samaṇo sukhī.	10	
PA_sn_7:10.5.1	Na hi nūnimassa samaṇassa,	10	
PA_sn_7:10.5.2	Santhāro sattamāsiko;	10	
PA_sn_7:10.5.3	Uppāṭakehi sañchanno,	10	
PA_sn_7:10.5.4	Tenāyaṁ samaṇo sukhī.	10	
PA_sn_7:10.6.1	Na hi nūnimassa samaṇassa,	10	
PA_sn_7:10.6.2	Vidhavā satta dhītaro;	10	
PA_sn_7:10.6.3	Ekaputtā duputtā ca,	10	
PA_sn_7:10.6.4	Tenāyaṁ samaṇo sukhī.	10	
PA_sn_7:10.7.1	Na hi nūnimassa samaṇassa,	10	
PA_sn_7:10.7.2	Piṅgalā tilakāhatā;	10	
PA_sn_7:10.7.3	Sottaṁ pādena bodheti,	10	
PA_sn_7:10.7.4	Tenāyaṁ samaṇo sukhī.	10	
PA_sn_7:10.8.1	Na hi nūnimassa samaṇassa,	10	
PA_sn_7:10.8.2	Paccūsamhi iṇāyikā;	10	
PA_sn_7:10.8.3	Detha dethāti codenti,	10	
PA_sn_7:10.8.4	Tenāyaṁ samaṇo sukhī”ti.	10	
PA_sn_7:10.9.1	“Na hi mayhaṁ brāhmaṇa,	10	
PA_sn_7:10.9.2	balībaddā catuddasa;	10	
PA_sn_7:10.9.3	Ajjasaṭṭhiṁ na dissanti,	10	
PA_sn_7:10.9.4	tenāhaṁ brāhmaṇā sukhī.	10	
PA_sn_7:10.10.1	Na hi mayhaṁ brāhmaṇa,	10	
PA_sn_7:10.10.2	tilākhettasmi pāpakā;	10	
PA_sn_7:10.10.3	Ekapaṇṇā dupaṇṇā ca,	10	
PA_sn_7:10.10.4	tenāhaṁ brāhmaṇā sukhī.	10	
PA_sn_7:10.11.1	Na hi mayhaṁ brāhmaṇa,	10	
PA_sn_7:10.11.2	tucchakoṭṭhasmi mūsikā;	10	
PA_sn_7:10.11.3	Ussoḷhikāya naccanti,	10	
PA_sn_7:10.11.4	tenāhaṁ brāhmaṇā sukhī.	10	
PA_sn_7:10.12.1	Na hi mayhaṁ brāhmaṇa,	10	
PA_sn_7:10.12.2	santhāro sattamāsiko;	10	
PA_sn_7:10.12.3	Uppāṭakehi sañchanno,	10	
PA_sn_7:10.12.4	tenāhaṁ brāhmaṇā sukhī.	10	
PA_sn_7:10.13.1	Na hi mayhaṁ brāhmaṇa,	10	
PA_sn_7:10.13.2	vidhavā satta dhītaro;	10	
PA_sn_7:10.13.3	Ekaputtā duputtā ca,	10	
PA_sn_7:10.13.4	tenāhaṁ brāhmaṇā sukhī.	10	
PA_sn_7:10.14.1	Na hi mayhaṁ brāhmaṇa,	10	
PA_sn_7:10.14.2	piṅgalā tilakāhatā;	10	
PA_sn_7:10.14.3	Sottaṁ pādena bodheti,	10	
PA_sn_7:10.14.4	tenāhaṁ brāhmaṇā sukhī.	10	
PA_sn_7:10.15.1	Na hi mayhaṁ brāhmaṇa,	10	
PA_sn_7:10.15.2	paccūsamhi iṇāyikā;	10	
PA_sn_7:10.15.3	Detha dethāti codenti,	10	
PA_sn_7:10.15.4	tenāhaṁ brāhmaṇā sukhī”ti.	10	
PA_sn_7:10.16.1	Evaṁ vutte, bhāradvājagotto brāhmaṇo bhagavantaṁ etadavoca:	10	
PA_sn_7:10.16.2	“abhikkantaṁ, bho gotama, abhikkantaṁ, bho gotama.	10	
PA_sn_7:10.16.3_0	Seyyathāpi, bho gotama, nikkujjitaṁ vā ukkujjeyya, paṭicchannaṁ vā vivareyya, mūḷhassa	10	
PA_sn_7:10.16.3_1	vā maggaṁ ācikkheyya, andhakāre vā telapajjotaṁ dhāreyya: ‘cakkhumanto rūpāni dakkhantī’ti;	10	
PA_sn_7:10.16.3_2	evameva bhotā gotamena anekapariyāyena dhammo pakāsito.	10	
PA_sn_7:10.16.4	Esāhaṁ bhavantaṁ gotamaṁ saraṇaṁ gacchāmi dhammañca bhikkhusaṅghañca.	10	
PA_sn_7:10.16.5	Labheyyāhaṁ bhoto gotamassa santike pabbajjaṁ, labheyyaṁ upasampadan”ti.	10	
PA_sn_7:10.17.1	Alattha kho bhāradvājagotto brāhmaṇo bhagavato santike pabbajjaṁ, alattha upasampadaṁ.	10	
PA_sn_7:10.17.2_0	Acirūpasampanno panāyasmā bhāradvājo eko vūpakaṭṭho appamatto ātāpī pahitatto viharanto	10	
PA_sn_7:10.17.2_1	nacirasseva—yassatthāya kulaputtā sammadeva agārasmā anagāriyaṁ pabbajanti, tadanuttaraṁ—brahmacariyapariyosānaṁ	10	
PA_sn_7:10.17.2_2	diṭṭheva dhamme sayaṁ abhiññā sacchikatvā upasampajja vihāsi.	10	
PA_sn_7:10.17.3	“Khīṇā jāti, vusitaṁ brahmacariyaṁ, kataṁ karaṇīyaṁ, nāparaṁ itthattāyā”ti abbhaññāsi.	10	
PA_sn_7:10.17.4	Aññataro ca panāyasmā bhāradvājo arahataṁ ahosīti.	10	
PA_sn_7:10.17.5	Arahantavaggo paṭhamo.	10	
PA_sn_7:10.18.0	Tassuddānaṁ	10	
PA_sn_7:10.18.1	Dhanañjānī ca akkosaṁ,	10	
PA_sn_7:10.18.2	asurindaṁ bilaṅgikaṁ;	10	
PA_sn_7:10.18.3	Ahiṁsakaṁ jaṭā ceva,	10	
PA_sn_7:10.18.4	suddhikañceva aggikā;	10	
PA_sn_7:10.18.5	Sundarikaṁ bahudhīta—	10	
PA_sn_7:10.18.6	rena ca te dasāti.	10	
PA_sn_7:11.0.1	Saṁyutta Nikāya 7.11	11	
PA_sn_7:11.0.2	2. Upāsakavagga	11	
PA_sn_7:11.0.3	Kasibhāradvājasutta	11	
PA_sn_7:11.1.1	Evaṁ me sutaṁ—	11	
PA_sn_7:11.1.2	ekaṁ samayaṁ bhagavā magadhesu viharati dakkhiṇāgirismiṁ ekanāḷāyaṁ brāhmaṇagāme.	11	
PA_sn_7:11.1.3	Tena kho pana samayena kasibhāradvājassa brāhmaṇassa pañcamattāni naṅgalasatāni payuttāni honti vappakāle.	11	
PA_sn_7:11.1.4	Atha kho bhagavā pubbaṇhasamayaṁ nivāsetvā pattacīvaramādāya yena kasibhāradvājassa brāhmaṇassa kammanto tenupasaṅkami.	11	
PA_sn_7:11.2.1	Tena kho pana samayena kasibhāradvājassa brāhmaṇassa parivesanā vattati.	11	
PA_sn_7:11.2.2	Atha kho bhagavā yena parivesanā tenupasaṅkami; upasaṅkamitvā ekamantaṁ aṭṭhāsi.	11	
PA_sn_7:11.2.3	Addasā kho kasibhāradvājo brāhmaṇo bhagavantaṁ piṇḍāya ṭhitaṁ.	11	
PA_sn_7:11.2.4	Disvā bhagavantaṁ etadavoca:	11	
PA_sn_7:11.2.5	“ahaṁ kho, samaṇa, kasāmi ca vapāmi ca, kasitvā ca vapitvā ca bhuñjāmi.	11	
PA_sn_7:11.2.6	Tvampi, samaṇa, kasassu ca vapassu ca, kasitvā ca vapitvā ca bhuñjassū”ti.	11	
PA_sn_7:11.2.7	“Ahampi kho, brāhmaṇa, kasāmi ca vapāmi ca, kasitvā ca vapitvā ca bhuñjāmī”ti.	11	
PA_sn_7:11.2.8	“Na kho mayaṁ passāma bhoto gotamassa yugaṁ vā naṅgalaṁ vā phālaṁ vā pācanaṁ vā balībadde vā, atha ca pana bhavaṁ gotamo evamāha:	11	
PA_sn_7:11.2.9	‘ahampi kho, brāhmaṇa, kasāmi ca vapāmi ca, kasitvā ca vapitvā ca bhuñjāmī’”ti.	11	
PA_sn_7:11.2.10	Atha kho kasibhāradvājo brāhmaṇo bhagavantaṁ gāthāya ajjhabhāsi:	11	
PA_sn_7:11.3.1	“Kassako paṭijānāsi,	11	
PA_sn_7:11.3.2	na ca passāmi te kasiṁ;	11	
PA_sn_7:11.3.3	Kassako pucchito brūhi,	11	
PA_sn_7:11.3.4	kathaṁ jānemu taṁ kasin”ti.	11	
PA_sn_7:11.4.1	“Saddhā bījaṁ tapo vuṭṭhi,	11	
PA_sn_7:11.4.2	paññā me yuganaṅgalaṁ;	11	
PA_sn_7:11.4.3	Hirī īsā mano yottaṁ,	11	
PA_sn_7:11.4.4	sati me phālapācanaṁ.	11	
PA_sn_7:11.5.1	Kāyagutto vacīgutto,	11	
PA_sn_7:11.5.2	āhāre udare yato;	11	
PA_sn_7:11.5.3	Saccaṁ karomi niddānaṁ,	11	
PA_sn_7:11.5.4	soraccaṁ me pamocanaṁ.	11	
PA_sn_7:11.6.1	Vīriyaṁ me dhuradhorayhaṁ,	11	
PA_sn_7:11.6.2	yogakkhemādhivāhanaṁ;	11	
PA_sn_7:11.6.3	Gacchati anivattantaṁ,	11	
PA_sn_7:11.6.4	yattha gantvā na socati.	11	
PA_sn_7:11.7.1	Evamesā kasī kaṭṭhā,	11	
PA_sn_7:11.7.2	sā hoti amatapphalā;	11	
PA_sn_7:11.7.3	Etaṁ kasiṁ kasitvāna,	11	
PA_sn_7:11.7.4	sabbadukkhā pamuccatī”ti.	11	
PA_sn_7:11.8.1	“Bhuñjatu bhavaṁ gotamo.	11	
PA_sn_7:11.8.2	Kassako bhavaṁ.	11	
PA_sn_7:11.8.3	Yañhi bhavaṁ gotamo amatapphalampi kasiṁ kasatī”ti.	11	
PA_sn_7:11.9.1	“Gāthābhigītaṁ me abhojaneyyaṁ,	11	
PA_sn_7:11.9.2	Sampassataṁ brāhmaṇa nesa dhammo;	11	
PA_sn_7:11.9.3	Gāthābhigītaṁ panudanti buddhā,	11	
PA_sn_7:11.9.4	Dhamme sati brāhmaṇa vuttiresā.	11	
PA_sn_7:11.10.1	Aññena ca kevalinaṁ mahesiṁ,	11	
PA_sn_7:11.10.2	Khīṇāsavaṁ kukkuccavūpasantaṁ;	11	
PA_sn_7:11.10.3	Annena pānena upaṭṭhahassu,	11	
PA_sn_7:11.10.4	Khettañhi taṁ puññapekkhassa hotī”ti.	11	
PA_sn_7:11.11.1	Evaṁ vutte, kasibhāradvājo brāhmaṇo bhagavantaṁ etadavoca:	11	
PA_sn_7:11.11.2	“abhikkantaṁ, bho gotama …pe…	11	
PA_sn_7:11.11.3	ajjatagge pāṇupetaṁ saraṇaṁ gatan”ti.	11	
PA_sn_7:12.0.1	Saṁyutta Nikāya 7.12	12	
PA_sn_7:12.0.2	2. Upāsakavagga	12	
PA_sn_7:12.0.3	Udayasutta	12	
PA_sn_7:12.1.1	Sāvatthinidānaṁ.	12	
PA_sn_7:12.1.2	Atha kho bhagavā pubbaṇhasamayaṁ nivāsetvā pattacīvaramādāya yena udayassa brāhmaṇassa nivesanaṁ tenupasaṅkami.	12	
PA_sn_7:12.1.3	Atha kho udayo brāhmaṇo bhagavato pattaṁ odanena pūresi.	12	
PA_sn_7:12.1.4	Dutiyampi kho bhagavā pubbaṇhasamayaṁ nivāsetvā pattacīvaramādāya yena udayassa brāhmaṇassa nivesanaṁ tenupasaṅkami …pe…	12	
PA_sn_7:12.1.5	tatiyampi kho udayo brāhmaṇo bhagavato pattaṁ odanena pūretvā bhagavantaṁ etadavoca:	12	
PA_sn_7:12.1.6	“pakaṭṭhakoyaṁ samaṇo gotamo punappunaṁ āgacchatī”ti.	12	
PA_sn_7:12.2.1	“Punappunañceva vapanti bījaṁ,	12	
PA_sn_7:12.2.2	Punappunaṁ vassati devarājā;	12	
PA_sn_7:12.2.3	Punappunaṁ khettaṁ kasanti kassakā,	12	
PA_sn_7:12.2.4	Punappunaṁ dhaññamupeti raṭṭhaṁ.	12	
PA_sn_7:12.3.1	Punappunaṁ yācakā yācayanti,	12	
PA_sn_7:12.3.2	Punappunaṁ dānapatī dadanti;	12	
PA_sn_7:12.3.3	Punappunaṁ dānapatī daditvā,	12	
PA_sn_7:12.3.4	Punappunaṁ saggamupenti ṭhānaṁ.	12	
PA_sn_7:12.4.1	Punappunaṁ khīranikā duhanti,	12	
PA_sn_7:12.4.2	Punappunaṁ vaccho upeti mātaraṁ;	12	
PA_sn_7:12.4.3	Punappunaṁ kilamati phandati ca,	12	
PA_sn_7:12.4.4	Punappunaṁ gabbhamupeti mando.	12	
PA_sn_7:12.5.1	Punappunaṁ jāyati mīyati ca,	12	
PA_sn_7:12.5.2	Punappunaṁ sivathikaṁ haranti;	12	
PA_sn_7:12.5.3	Maggañca laddhā apunabbhavāya,	12	
PA_sn_7:12.5.4	Na punappunaṁ jāyati bhūripañño”ti.	12	
PA_sn_7:12.6.1	Evaṁ vutte, udayo brāhmaṇo bhagavantaṁ etadavoca:	12	
PA_sn_7:12.6.2	“abhikkantaṁ, bho gotama …pe…	12	
PA_sn_7:12.6.3	upāsakaṁ maṁ bhavaṁ gotamo dhāretu ajjatagge pāṇupetaṁ saraṇaṁ gatan”ti.	12	
PA_sn_7:13.0.1	Saṁyutta Nikāya 7.13	13	
PA_sn_7:13.0.2	2. Upāsakavagga	13	
PA_sn_7:13.0.3	Devahitasutta	13	
PA_sn_7:13.1.1	Sāvatthinidānaṁ.	13	
PA_sn_7:13.1.2	Tena kho pana samayena bhagavā vātehābādhiko hoti;	13	
PA_sn_7:13.1.3	āyasmā ca upavāṇo bhagavato upaṭṭhāko hoti.	13	
PA_sn_7:13.1.4	Atha kho bhagavā āyasmantaṁ upavāṇaṁ āmantesi:	13	
PA_sn_7:13.1.5	“iṅgha me tvaṁ, upavāṇa, uṇhodakaṁ jānāhī”ti.	13	
PA_sn_7:13.1.6_0	“Evaṁ, bhante”ti kho āyasmā upavāṇo bhagavato paṭissutvā nivāsetvā pattacīvaramādāya	13	
PA_sn_7:13.1.6_1	yena devahitassa brāhmaṇassa nivesanaṁ tenupasaṅkami; upasaṅkamitvā tuṇhībhūto ekamantaṁ aṭṭhāsi.	13	
PA_sn_7:13.1.7	Addasā kho devahito brāhmaṇo āyasmantaṁ upavāṇaṁ tuṇhībhūtaṁ ekamantaṁ ṭhitaṁ.	13	
PA_sn_7:13.1.8	Disvāna āyasmantaṁ upavāṇaṁ gāthāya ajjhabhāsi:	13	
PA_sn_7:13.2.1	“Tuṇhībhūto bhavaṁ tiṭṭhaṁ,	13	
PA_sn_7:13.2.2	muṇḍo saṅghāṭipāruto;	13	
PA_sn_7:13.2.3	Kiṁ patthayāno kiṁ esaṁ,	13	
PA_sn_7:13.2.4	kiṁ nu yācitumāgato”ti.	13	
PA_sn_7:13.3.1	“Arahaṁ sugato loke,	13	
PA_sn_7:13.3.2	vātehābādhiko muni;	13	
PA_sn_7:13.3.3	Sace uṇhodakaṁ atthi,	13	
PA_sn_7:13.3.4	munino dehi brāhmaṇa.	13	
PA_sn_7:13.4.1	Pūjito pūjaneyyānaṁ,	13	
PA_sn_7:13.4.2	sakkareyyāna sakkato;	13	
PA_sn_7:13.4.3	Apacito apaceyyānaṁ,	13	
PA_sn_7:13.4.4	tassa icchāmi hātave”ti.	13	
PA_sn_7:13.5.1	Atha kho devahito brāhmaṇo uṇhodakassa kājaṁ purisena gāhāpetvā phāṇitassa ca puṭaṁ āyasmato upavāṇassa pādāsi.	13	
PA_sn_7:13.5.2	Atha kho āyasmā upavāṇo yena bhagavā tenupasaṅkami; upasaṅkamitvā bhagavantaṁ uṇhodakena nhāpetvā uṇhodakena phāṇitaṁ āloletvā bhagavato pādāsi.	13	
PA_sn_7:13.5.3	Atha kho bhagavato ābādho paṭippassambhi.	13	
PA_sn_7:13.6.1	Atha kho devahito brāhmaṇo yena bhagavā tenupasaṅkami; upasaṅkamitvā bhagavatā saddhiṁ sammodi.	13	
PA_sn_7:13.6.2	Sammodanīyaṁ kathaṁ sāraṇīyaṁ vītisāretvā ekamantaṁ nisīdi.	13	
PA_sn_7:13.6.3	Ekamantaṁ nisinno kho devahito brāhmaṇo bhagavantaṁ gāthāya ajjhabhāsi:	13	
PA_sn_7:13.7.1	“Kattha dajjā deyyadhammaṁ,	13	
PA_sn_7:13.7.2	kattha dinnaṁ mahapphalaṁ;	13	
PA_sn_7:13.7.3	Kathañhi yajamānassa,	13	
PA_sn_7:13.7.4	kathaṁ ijjhati dakkhiṇā”ti.	13	
PA_sn_7:13.8.1	“Pubbenivāsaṁ yo vedī,	13	
PA_sn_7:13.8.2	saggāpāyañca passati;	13	
PA_sn_7:13.8.3	Atho jātikkhayaṁ patto,	13	
PA_sn_7:13.8.4	abhiññāvosito muni.	13	
PA_sn_7:13.9.1	Ettha dajjā deyyadhammaṁ,	13	
PA_sn_7:13.9.2	ettha dinnaṁ mahapphalaṁ;	13	
PA_sn_7:13.9.3	Evañhi yajamānassa,	13	
PA_sn_7:13.9.4	evaṁ ijjhati dakkhiṇā”ti.	13	
PA_sn_7:13.10.1	Evaṁ vutte, devahito brāhmaṇo bhagavantaṁ etadavoca:	13	
PA_sn_7:13.10.2	“abhikkantaṁ, bho gotama …pe…	13	
PA_sn_7:13.10.3	upāsakaṁ maṁ bhavaṁ gotamo dhāretu ajjatagge pāṇupetaṁ saraṇaṁ gatan”ti.	13	
PA_sn_7:14.0.1	Saṁyutta Nikāya 7.14	14	
PA_sn_7:14.0.2	2. Upāsakavagga	14	
PA_sn_7:14.0.3	Mahāsālasutta	14	
PA_sn_7:14.1.1	Sāvatthinidānaṁ.	14	
PA_sn_7:14.1.2	Atha kho aññataro brāhmaṇamahāsālo lūkho lūkhapāvuraṇo yena bhagavā tenupasaṅkami; upasaṅkamitvā bhagavatā saddhiṁ sammodi.	14	
PA_sn_7:14.1.3	Sammodanīyaṁ kathaṁ sāraṇīyaṁ vītisāretvā ekamantaṁ nisīdi. Ekamantaṁ nisinnaṁ kho taṁ brāhmaṇamahāsālaṁ bhagavā etadavoca:	14	
PA_sn_7:14.1.4	“kiṁ nu tvaṁ, brāhmaṇa, lūkho lūkhapāvuraṇo”ti?	14	
PA_sn_7:14.1.5	“Idha me, bho gotama, cattāro puttā.	14	
PA_sn_7:14.1.6	Te maṁ dārehi sampuccha gharā nikkhāmentī”ti.	14	
PA_sn_7:14.1.7	“Tena hi tvaṁ, brāhmaṇa, imā gāthāyo pariyāpuṇitvā sabhāyaṁ mahājanakāye sannipatite puttesu ca sannisinnesu bhāsassu:	14	
PA_sn_7:14.2.1	‘Yehi jātehi nandissaṁ,	14	
PA_sn_7:14.2.2	yesañca bhavamicchisaṁ;	14	
PA_sn_7:14.2.3	Te maṁ dārehi sampuccha,	14	
PA_sn_7:14.2.4	sāva vārenti sūkaraṁ.	14	
PA_sn_7:14.3.1	Asantā kira maṁ jammā,	14	
PA_sn_7:14.3.2	tāta tātāti bhāsare;	14	
PA_sn_7:14.3.3	Rakkhasā puttarūpena,	14	
PA_sn_7:14.3.4	te jahanti vayogataṁ.	14	
PA_sn_7:14.4.1	Assova jiṇṇo nibbhogo,	14	
PA_sn_7:14.4.2	khādanā apanīyati;	14	
PA_sn_7:14.4.3	Bālakānaṁ pitā thero,	14	
PA_sn_7:14.4.4	parāgāresu bhikkhati.	14	
PA_sn_7:14.5.1	Daṇḍova kira me seyyo,	14	
PA_sn_7:14.5.2	yañce puttā anassavā;	14	
PA_sn_7:14.5.3	Caṇḍampi goṇaṁ vāreti,	14	
PA_sn_7:14.5.4	atho caṇḍampi kukkuraṁ.	14	
PA_sn_7:14.6.1	Andhakāre pure hoti,	14	
PA_sn_7:14.6.2	gambhīre gādhamedhati;	14	
PA_sn_7:14.6.3	Daṇḍassa ānubhāvena,	14	
PA_sn_7:14.6.4	khalitvā patitiṭṭhatī’”ti.	14	
PA_sn_7:14.7.1	Atha kho so brāhmaṇamahāsālo bhagavato santike imā gāthāyo pariyāpuṇitvā sabhāyaṁ mahājanakāye sannipatite puttesu ca sannisinnesu abhāsi:	14	
PA_sn_7:14.8.1	“Yehi jātehi nandissaṁ,	14	
PA_sn_7:14.8.2	yesañca bhavamicchisaṁ;	14	
PA_sn_7:14.8.3	Te maṁ dārehi sampuccha,	14	
PA_sn_7:14.8.4	sāva vārenti sūkaraṁ.	14	
PA_sn_7:14.9.1	Asantā kira maṁ jammā,	14	
PA_sn_7:14.9.2	tāta tātāti bhāsare;	14	
PA_sn_7:14.9.3	Rakkhasā puttarūpena,	14	
PA_sn_7:14.9.4	te jahanti vayogataṁ.	14	
PA_sn_7:14.10.1	Assova jiṇṇo nibbhogo,	14	
PA_sn_7:14.10.2	khādanā apanīyati;	14	
PA_sn_7:14.10.3	Bālakānaṁ pitā thero,	14	
PA_sn_7:14.10.4	parāgāresu bhikkhati.	14	
PA_sn_7:14.11.1	Daṇḍova kira me seyyo,	14	
PA_sn_7:14.11.2	yañce puttā anassavā;	14	
PA_sn_7:14.11.3	Caṇḍampi goṇaṁ vāreti,	14	
PA_sn_7:14.11.4	atho caṇḍampi kukkuraṁ.	14	
PA_sn_7:14.12.1	Andhakāre pure hoti,	14	
PA_sn_7:14.12.2	gambhīre gādhamedhati;	14	
PA_sn_7:14.12.3	Daṇḍassa ānubhāvena,	14	
PA_sn_7:14.12.4	khalitvā patitiṭṭhatī”ti.	14	
PA_sn_7:14.13.1	Atha kho naṁ brāhmaṇamahāsālaṁ puttā gharaṁ netvā nhāpetvā paccekaṁ dussayugena acchādesuṁ.	14	
PA_sn_7:14.13.2	Atha kho so brāhmaṇamahāsālo ekaṁ dussayugaṁ ādāya yena bhagavā tenupasaṅkami; upasaṅkamitvā bhagavatā saddhiṁ sammodi.	14	
PA_sn_7:14.13.3	Sammodanīyaṁ kathaṁ sāraṇīyaṁ vītisāretvā ekamantaṁ nisīdi. Ekamantaṁ nisinno kho brāhmaṇamahāsālo bhagavantaṁ etadavoca:	14	
PA_sn_7:14.13.4	“mayaṁ, bho gotama, brāhmaṇā nāma ācariyassa ācariyadhanaṁ pariyesāma.	14	
PA_sn_7:14.13.5	Paṭiggaṇhatu me bhavaṁ gotamo ācariyadhanan”ti.	14	
PA_sn_7:14.13.6	Paṭiggahesi bhagavā anukampaṁ upādāya.	14	
PA_sn_7:14.13.7	Atha kho so brāhmaṇamahāsālo bhagavantaṁ etadavoca:	14	
PA_sn_7:14.13.8	“abhikkantaṁ, bho gotama …pe…	14	
PA_sn_7:14.13.9	upāsakaṁ maṁ bhavaṁ gotamo dhāretu ajjatagge pāṇupetaṁ saraṇaṁ gatan”ti.	14	
PA_sn_7:15.0.1	Saṁyutta Nikāya 7.15	15	
PA_sn_7:15.0.2	2. Upāsakavagga	15	
PA_sn_7:15.0.3	Mānatthaddhasutta	15	
PA_sn_7:15.1.1	Sāvatthinidānaṁ.	15	
PA_sn_7:15.1.2	Tena kho pana samayena mānatthaddho nāma brāhmaṇo sāvatthiyaṁ paṭivasati.	15	
PA_sn_7:15.1.3	So neva mātaraṁ abhivādeti, na pitaraṁ abhivādeti, na ācariyaṁ abhivādeti, na jeṭṭhabhātaraṁ abhivādeti.	15	
PA_sn_7:15.1.4	Tena kho pana samayena bhagavā mahatiyā parisāya parivuto dhammaṁ deseti.	15	
PA_sn_7:15.1.5	Atha kho mānatthaddhassa brāhmaṇassa etadahosi:	15	
PA_sn_7:15.1.6	“ayaṁ kho samaṇo gotamo mahatiyā parisāya parivuto dhammaṁ deseti.	15	
PA_sn_7:15.1.7	Yannūnāhaṁ yena samaṇo gotamo tenupasaṅkameyyaṁ.	15	
PA_sn_7:15.1.8	Sace maṁ samaṇo gotamo ālapissati, ahampi taṁ ālapissāmi.	15	
PA_sn_7:15.1.9	No ce maṁ samaṇo gotamo ālapissati, ahampi nālapissāmī”ti.	15	
PA_sn_7:15.1.10	Atha kho mānatthaddho brāhmaṇo yena bhagavā tenupasaṅkami; upasaṅkamitvā tuṇhībhūto ekamantaṁ aṭṭhāsi.	15	
PA_sn_7:15.1.11	Atha kho bhagavā taṁ nālapi.	15	
PA_sn_7:15.1.12	Atha kho mānatthaddho brāhmaṇo:	15	
PA_sn_7:15.1.13	“nāyaṁ samaṇo gotamo kiñci jānātī”ti tatova puna nivattitukāmo ahosi.	15	
PA_sn_7:15.1.14	Atha kho bhagavā mānatthaddhassa brāhmaṇassa cetasā cetoparivitakkamaññāya mānatthaddhaṁ brāhmaṇaṁ gāthāya ajjhabhāsi:	15	
PA_sn_7:15.2.1	“Na mānaṁ brāhmaṇa sādhu,	15	
PA_sn_7:15.2.2	atthikassīdha brāhmaṇa;	15	
PA_sn_7:15.2.3	Yena atthena āgacchi,	15	
PA_sn_7:15.2.4	tamevamanubrūhaye”ti.	15	
PA_sn_7:15.3.1	Atha kho mānatthaddho brāhmaṇo:	15	
PA_sn_7:15.3.2	“cittaṁ me samaṇo gotamo jānātī”ti tattheva bhagavato pādesu sirasā nipatitvā bhagavato pādāni mukhena ca paricumbati pāṇīhi ca parisambāhati, nāmañca sāveti:	15	
PA_sn_7:15.3.3	“mānatthaddhāhaṁ, bho gotama, mānatthaddhāhaṁ, bho gotamā”ti.	15	
PA_sn_7:15.3.4	Atha kho sā parisā abbhutavittajātā ahosi:	15	
PA_sn_7:15.3.5	“acchariyaṁ vata bho, abbhutaṁ vata bho.	15	
PA_sn_7:15.3.6	Ayañhi mānatthaddho brāhmaṇo neva mātaraṁ abhivādeti, na pitaraṁ abhivādeti, na ācariyaṁ abhivādeti, na jeṭṭhabhātaraṁ abhivādeti;	15	
PA_sn_7:15.3.7	atha ca pana samaṇe gotame evarūpaṁ paramanipaccakāraṁ karotī”ti.	15	
PA_sn_7:15.3.8	Atha kho bhagavā mānatthaddhaṁ brāhmaṇaṁ etadavoca:	15	
PA_sn_7:15.3.9	“alaṁ, brāhmaṇa, uṭṭhehi, sake āsane nisīda.	15	
PA_sn_7:15.3.10	Yato te mayi cittaṁ pasannan”ti.	15	
PA_sn_7:15.3.11	Atha kho mānatthaddho brāhmaṇo sake āsane nisīditvā bhagavantaṁ gāthāya ajjhabhāsi:	15	
PA_sn_7:15.4.1	“Kesu na mānaṁ kayirātha,	15	
PA_sn_7:15.4.2	kesu cassa sagāravo;	15	
PA_sn_7:15.4.3	Kyassa apacitā assu,	15	
PA_sn_7:15.4.4	kyassu sādhu supūjitā”ti.	15	
PA_sn_7:15.5.1	“Mātari pitari cāpi,	15	
PA_sn_7:15.5.2	atho jeṭṭhamhi bhātari;	15	
PA_sn_7:15.5.3	Ācariye catutthamhi,	15	
PA_sn_7:15.5.4	tesu na mānaṁ kayirātha;	15	
PA_sn_7:15.5.5	Tesu assa sagāravo,	15	
PA_sn_7:15.5.6	tyassa apacitā assu;	15	
PA_sn_7:15.5.7	Tyassu sādhu supūjitā.	15	
PA_sn_7:15.6.1	Arahante sītībhūte,	15	
PA_sn_7:15.6.2	katakicce anāsave;	15	
PA_sn_7:15.6.3	Nihacca mānaṁ athaddho,	15	
PA_sn_7:15.6.4	te namasse anuttare”ti.	15	
PA_sn_7:15.7.1	Evaṁ vutte, mānatthaddho brāhmaṇo bhagavantaṁ etadavoca:	15	
PA_sn_7:15.7.2	“abhikkantaṁ, bho gotama …pe…	15	
PA_sn_7:15.7.3	upāsakaṁ maṁ bhavaṁ gotamo dhāretu ajjatagge pāṇupetaṁ saraṇaṁ gatan”ti.	15	
PA_sn_7:16.0.1	Saṁyutta Nikāya 7.16	16	
PA_sn_7:16.0.2	2. Upāsakavagga	16	
PA_sn_7:16.0.3	Paccanīkasutta	16	
PA_sn_7:16.1.1	Sāvatthinidānaṁ.	16	
PA_sn_7:16.1.2	Tena kho pana samayena paccanīkasāto nāma brāhmaṇo sāvatthiyaṁ paṭivasati.	16	
PA_sn_7:16.1.3	Atha kho paccanīkasātassa brāhmaṇassa etadahosi:	16	
PA_sn_7:16.1.4	“yannūnāhaṁ yena samaṇo gotamo tenupasaṅkameyyaṁ.	16	
PA_sn_7:16.1.5	Yaṁ yadeva samaṇo gotamo bhāsissati taṁ tadevassāhaṁ paccanīkāssan”ti.	16	
PA_sn_7:16.1.6	Tena kho pana samayena bhagavā abbhokāse caṅkamati.	16	
PA_sn_7:16.1.7	Atha kho paccanīkasāto brāhmaṇo yena bhagavā tenupasaṅkami; upasaṅkamitvā bhagavantaṁ caṅkamantaṁ etadavoca:	16	
PA_sn_7:16.1.8	“bhaṇa samaṇadhamman”ti.	16	
PA_sn_7:16.2.1	“Na paccanīkasātena,	16	
PA_sn_7:16.2.2	suvijānaṁ subhāsitaṁ;	16	
PA_sn_7:16.2.3	Upakkiliṭṭhacittena,	16	
PA_sn_7:16.2.4	sārambhabahulena ca.	16	
PA_sn_7:16.3.1	Yo ca vineyya sārambhaṁ,	16	
PA_sn_7:16.3.2	appasādañca cetaso;	16	
PA_sn_7:16.3.3	Āghātaṁ paṭinissajja,	16	
PA_sn_7:16.3.4	sa ve jaññā subhāsitan”ti.	16	
PA_sn_7:16.4.1	Evaṁ vutte, paccanīkasāto brāhmaṇo bhagavantaṁ etadavoca:	16	
PA_sn_7:16.4.2	“abhikkantaṁ, bho gotama, abhikkantaṁ, bho gotama …pe…	16	
PA_sn_7:16.4.3	upāsakaṁ maṁ bhavaṁ gotamo dhāretu ajjatagge pāṇupetaṁ saraṇaṁ gatan”ti.	16	
PA_sn_7:17.0.1	Saṁyutta Nikāya 7.17	17	
PA_sn_7:17.0.2	2. Upāsakavagga	17	
PA_sn_7:17.0.3	Navakammikasutta	17	
PA_sn_7:17.1.1	Ekaṁ samayaṁ bhagavā kosalesu viharati aññatarasmiṁ vanasaṇḍe.	17	
PA_sn_7:17.1.2	Tena kho pana samayena navakammikabhāradvājo brāhmaṇo tasmiṁ vanasaṇḍe kammantaṁ kārāpeti.	17	
PA_sn_7:17.1.3	Addasā kho navakammikabhāradvājo brāhmaṇo bhagavantaṁ aññatarasmiṁ sālarukkhamūle nisinnaṁ pallaṅkaṁ ābhujitvā ujuṁ kāyaṁ paṇidhāya parimukhaṁ satiṁ upaṭṭhapetvā.	17	
PA_sn_7:17.1.4	Disvānassa etadahosi:	17	
PA_sn_7:17.1.5	“ahaṁ kho imasmiṁ vanasaṇḍe kammantaṁ kārāpento ramāmi.	17	
PA_sn_7:17.1.6	Ayaṁ samaṇo gotamo kiṁ kārāpento ramatī”ti?	17	
PA_sn_7:17.1.7	Atha kho navakammikabhāradvājo brāhmaṇo yena bhagavā tenupasaṅkami. upasaṅkamitvā bhagavantaṁ gāthāya ajjhabhāsi:	17	
PA_sn_7:17.2.1	“Ke nu kammantā karīyanti,	17	
PA_sn_7:17.2.2	bhikkhu sālavane tava;	17	
PA_sn_7:17.2.3	Yadekako araññasmiṁ,	17	
PA_sn_7:17.2.4	ratiṁ vindati gotamo”ti.	17	
PA_sn_7:17.3.1	“Na me vanasmiṁ karaṇīyamatthi,	17	
PA_sn_7:17.3.2	Ucchinnamūlaṁ me vanaṁ visūkaṁ;	17	
PA_sn_7:17.3.3	Svāhaṁ vane nibbanatho visallo,	17	
PA_sn_7:17.3.4	Eko rame aratiṁ vippahāyā”ti.	17	
PA_sn_7:17.4.1	Evaṁ vutte, navakammikabhāradvājo brāhmaṇo bhagavantaṁ etadavoca:	17	
PA_sn_7:17.4.2	“abhikkantaṁ, bho gotama …pe…	17	
PA_sn_7:17.4.3	upāsakaṁ maṁ bhavaṁ gotamo dhāretu ajjatagge pāṇupetaṁ saraṇaṁ gatan”ti.	17	
PA_sn_7:18.0.1	Saṁyutta Nikāya 7.18	18	
PA_sn_7:18.0.2	2. Upāsakavagga	18	
PA_sn_7:18.0.3	Kaṭṭhahārasutta	18	
PA_sn_7:18.1.1	Ekaṁ samayaṁ bhagavā kosalesu viharati aññatarasmiṁ vanasaṇḍe.	18	
PA_sn_7:18.1.2_0	Tena kho pana samayena aññatarassa bhāradvājagottassa brāhmaṇassa sambahulā antevāsikā	18	
PA_sn_7:18.1.2_1	kaṭṭhahārakā māṇavakā yena vanasaṇḍo tenupasaṅkamiṁsu; upasaṅkamitvā addasaṁsu bhagavantaṁ	18	
PA_sn_7:18.1.2_2	tasmiṁ vanasaṇḍe nisinnaṁ pallaṅkaṁ ābhujitvā ujuṁ kāyaṁ paṇidhāya parimukhaṁ satiṁ	18	
PA_sn_7:18.1.2_3	upaṭṭhapetvā. Disvāna yena bhāradvājagotto brāhmaṇo tenupasaṅkamiṁsu; upasaṅkamitvā	18	
PA_sn_7:18.1.2_4	bhāradvājagottaṁ brāhmaṇaṁ etadavocuṁ:	18	
PA_sn_7:18.1.3	“yagghe bhavaṁ jāneyyāsi.	18	
PA_sn_7:18.1.4	Asukasmiṁ vanasaṇḍe samaṇo nisinno pallaṅkaṁ ābhujitvā ujuṁ kāyaṁ paṇidhāya parimukhaṁ satiṁ upaṭṭhapetvā”.	18	
PA_sn_7:18.1.5	Atha kho bhāradvājagotto brāhmaṇo tehi māṇavakehi saddhiṁ yena so vanasaṇḍo tenupasaṅkami.	18	
PA_sn_7:18.1.6	Addasā kho bhagavantaṁ tasmiṁ vanasaṇḍe nisinnaṁ pallaṅkaṁ ābhujitvā ujuṁ kāyaṁ paṇidhāya parimukhaṁ satiṁ upaṭṭhapetvā.	18	
PA_sn_7:18.1.7	Disvāna yena bhagavā tenupasaṅkami; upasaṅkamitvā bhagavantaṁ gāthāya ajjhabhāsi:	18	
PA_sn_7:18.2.1	“Gambhīrarūpe bahubherave vane,	18	
PA_sn_7:18.2.2	Suññaṁ araññaṁ vijanaṁ vigāhiya;	18	
PA_sn_7:18.2.3	Aniñjamānena ṭhitena vaggunā,	18	
PA_sn_7:18.2.4	Sucārurūpaṁ vata bhikkhu jhāyasi.	18	
PA_sn_7:18.3.1	Na yattha gītaṁ napi yattha vāditaṁ,	18	
PA_sn_7:18.3.2	Eko araññe vanavassito muni;	18	
PA_sn_7:18.3.3	Accherarūpaṁ paṭibhāti maṁ idaṁ,	18	
PA_sn_7:18.3.4	Yadekako pītimano vane vase.	18	
PA_sn_7:18.4.1	Maññāmahaṁ lokādhipatisahabyataṁ,	18	
PA_sn_7:18.4.2	Ākaṅkhamāno tidivaṁ anuttaraṁ;	18	
PA_sn_7:18.4.3	Kasmā bhavaṁ vijanamaraññamassito,	18	
PA_sn_7:18.4.4	Tapo idha kubbasi brahmapattiyā”ti.	18	
PA_sn_7:18.5.1	“Yā kāci kaṅkhā abhinandanā vā,	18	
PA_sn_7:18.5.2	Anekadhātūsu puthū sadāsitā;	18	
PA_sn_7:18.5.3	Aññāṇamūlappabhavā pajappitā,	18	
PA_sn_7:18.5.4	Sabbā mayā byantikatā samūlikā.	18	
PA_sn_7:18.6.1	Svāhaṁ akaṅkho asito anūpayo,	18	
PA_sn_7:18.6.2	Sabbesu dhammesu visuddhadassano;	18	
PA_sn_7:18.6.3	Pappuyya sambodhimanuttaraṁ sivaṁ,	18	
PA_sn_7:18.6.4	Jhāyāmahaṁ brahma raho visārado”ti.	18	
PA_sn_7:18.7.1	Evaṁ vutte, bhāradvājagotto brāhmaṇo bhagavantaṁ etadavoca:	18	
PA_sn_7:18.7.2	“abhikkantaṁ, bho gotama, abhikkantaṁ, bho gotama …pe…	18	
PA_sn_7:18.7.3	ajjatagge pāṇupetaṁ saraṇaṁ gatan”ti.	18	
PA_sn_7:19.0.1	Saṁyutta Nikāya 7.19	19	
PA_sn_7:19.0.2	2. Upāsakavagga	19	
PA_sn_7:19.0.3	Mātuposakasutta	19	
PA_sn_7:19.1.1	Sāvatthinidānaṁ.	19	
PA_sn_7:19.1.2	Atha kho mātuposako brāhmaṇo yena bhagavā tenupasaṅkami; upasaṅkamitvā bhagavatā saddhiṁ sammodi.	19	
PA_sn_7:19.1.3	Sammodanīyaṁ kathaṁ sāraṇīyaṁ vītisāretvā ekamantaṁ nisīdi. Ekamantaṁ nisinno kho mātuposako brāhmaṇo bhagavantaṁ etadavoca:	19	
PA_sn_7:19.1.4	“ahañhi, bho gotama, dhammena bhikkhaṁ pariyesāmi, dhammena bhikkhaṁ pariyesitvā mātāpitaro posemi.	19	
PA_sn_7:19.1.5	Kaccāhaṁ, bho gotama, evaṅkārī kiccakārī homī”ti?	19	
PA_sn_7:19.1.6	“Taggha tvaṁ, brāhmaṇa, evaṅkārī kiccakārī hosi.	19	
PA_sn_7:19.1.7	Yo kho, brāhmaṇa, dhammena bhikkhaṁ pariyesati, dhammena bhikkhaṁ pariyesitvā mātāpitaro poseti, bahuṁ so puññaṁ pasavatīti.	19	
PA_sn_7:19.2.1	Yo mātaraṁ pitaraṁ vā,	19	
PA_sn_7:19.2.2	macco dhammena posati;	19	
PA_sn_7:19.2.3	Tāya naṁ pāricariyāya,	19	
PA_sn_7:19.2.4	mātāpitūsu paṇḍitā;	19	
PA_sn_7:19.2.5	Idheva naṁ pasaṁsanti,	19	
PA_sn_7:19.2.6	pecca sagge pamodatī”ti.	19	
PA_sn_7:19.3.1	Evaṁ vutte, mātuposako brāhmaṇo bhagavantaṁ etadavoca:	19	
PA_sn_7:19.3.2	“abhikkantaṁ, bho gotama, abhikkantaṁ, bho gotama …pe…	19	
PA_sn_7:19.3.3	upāsakaṁ maṁ bhavaṁ gotamo dhāretu ajjatagge pāṇupetaṁ saraṇaṁ gatan”ti.	19	
PA_sn_7:20.0.1	Saṁyutta Nikāya 7.20	20	
PA_sn_7:20.0.2	2. Upāsakavagga	20	
PA_sn_7:20.0.3	Bhikkhakasutta	20	
PA_sn_7:20.1.1	Sāvatthinidānaṁ.	20	
PA_sn_7:20.1.2	Atha kho bhikkhako brāhmaṇo yena bhagavā tenupasaṅkami; upasaṅkamitvā bhagavatā saddhiṁ sammodi.	20	
PA_sn_7:20.1.3	Sammodanīyaṁ kathaṁ sāraṇīyaṁ vītisāretvā ekamantaṁ nisīdi. Ekamantaṁ nisinno kho bhikkhako brāhmaṇo bhagavantaṁ etadavoca:	20	
PA_sn_7:20.1.4	“ahampi kho, bho gotama, bhikkhako, bhavampi bhikkhako, idha no kiṁ nānākaraṇan”ti?	20	
PA_sn_7:20.2.1	“Na tena bhikkhako hoti,	20	
PA_sn_7:20.2.2	yāvatā bhikkhate pare;	20	
PA_sn_7:20.2.3	Vissaṁ dhammaṁ samādāya,	20	
PA_sn_7:20.2.4	bhikkhu hoti na tāvatā.	20	
PA_sn_7:20.3.1	Yodha puññañca pāpañca,	20	
PA_sn_7:20.3.2	bāhitvā brahmacariyaṁ;	20	
PA_sn_7:20.3.3	Saṅkhāya loke carati,	20	
PA_sn_7:20.3.4	sa ve bhikkhūti vuccatī”ti.	20	
PA_sn_7:20.4.1	Evaṁ vutte, bhikkhako brāhmaṇo bhagavantaṁ etadavoca:	20	
PA_sn_7:20.4.2	“abhikkantaṁ, bho gotama, abhikkantaṁ, bho gotama …pe…	20	
PA_sn_7:20.4.3	upāsakaṁ maṁ bhavaṁ gotamo dhāretu ajjatagge pāṇupetaṁ saraṇaṁ gatan”ti.	20	
PA_sn_7:21.0.1	Saṁyutta Nikāya 7.21	21	
PA_sn_7:21.0.2	2. Upāsakavagga	21	
PA_sn_7:21.0.3	Saṅgāravasutta	21	
PA_sn_7:21.1.1	Sāvatthinidānaṁ.	21	
PA_sn_7:21.1.2	Tena kho pana samayena saṅgāravo nāma brāhmaṇo sāvatthiyaṁ paṭivasati udakasuddhiko, udakena parisuddhiṁ pacceti, sāyaṁ pātaṁ udakorohanānuyogamanuyutto viharati.	21	
PA_sn_7:21.1.3	Atha kho āyasmā ānando pubbaṇhasamayaṁ nivāsetvā pattacīvaramādāya sāvatthiṁ piṇḍāya pāvisi.	21	
PA_sn_7:21.1.4_0	Sāvatthiyaṁ piṇḍāya caritvā pacchābhattaṁ piṇḍapātapaṭikkanto yena bhagavā tenupasaṅkami;	21	
PA_sn_7:21.1.4_1	upasaṅkamitvā bhagavantaṁ abhivādetvā ekamantaṁ nisīdi. Ekamantaṁ nisinno kho āyasmā	21	
PA_sn_7:21.1.4_2	ānando bhagavantaṁ etadavoca:	21	
PA_sn_7:21.1.5	“idha, bhante, saṅgāravo nāma brāhmaṇo sāvatthiyaṁ paṭivasati udakasuddhiko, udakena suddhiṁ pacceti, sāyaṁ pātaṁ udakorohanānuyogamanuyutto viharati.	21	
PA_sn_7:21.1.6	Sādhu, bhante, bhagavā yena saṅgāravassa brāhmaṇassa nivesanaṁ tenupasaṅkamatu anukampaṁ upādāyā”ti.	21	
PA_sn_7:21.1.7	Adhivāsesi bhagavā tuṇhībhāvena.	21	
PA_sn_7:21.2.1	Atha kho bhagavā pubbaṇhasamayaṁ nivāsetvā pattacīvaramādāya yena saṅgāravassa brāhmaṇassa nivesanaṁ tenupasaṅkami; upasaṅkamitvā paññatte āsane nisīdi.	21	
PA_sn_7:21.2.2	Atha kho saṅgāravo brāhmaṇo yena bhagavā tenupasaṅkami; upasaṅkamitvā bhagavatā saddhiṁ sammodi.	21	
PA_sn_7:21.2.3	Sammodanīyaṁ kathaṁ sāraṇīyaṁ vītisāretvā ekamantaṁ nisīdi. Ekamantaṁ nisinnaṁ kho saṅgāravaṁ brāhmaṇaṁ bhagavā etadavoca:	21	
PA_sn_7:21.2.4	“saccaṁ kira tvaṁ, brāhmaṇa, udakasuddhiko, udakena suddhiṁ paccesi, sāyaṁ pātaṁ udakorohanānuyogamanuyutto viharasī”ti?	21	
PA_sn_7:21.2.5	“Evaṁ, bho gotama”.	21	
PA_sn_7:21.2.6	“Kiṁ pana tvaṁ, brāhmaṇa, atthavasaṁ sampassamāno udakasuddhiko, udakasuddhiṁ paccesi, sāyaṁ pātaṁ udakorohanānuyogamanuyutto viharasī”ti?	21	
PA_sn_7:21.2.7	“Idha me, bho gotama, yaṁ divā pāpakammaṁ kataṁ hoti, taṁ sāyaṁ nhānena pavāhemi, yaṁ rattiṁ pāpakammaṁ kataṁ hoti taṁ pātaṁ nhānena pavāhemi.	21	
PA_sn_7:21.2.8	Imaṁ khvāhaṁ, bho gotama, atthavasaṁ sampassamāno udakasuddhiko, udakena suddhiṁ paccemi, sāyaṁ pātaṁ udakorohanānuyogamanuyutto viharāmī”ti.	21	
PA_sn_7:21.3.1	“Dhammo rahado brāhmaṇa sīlatittho,	21	
PA_sn_7:21.3.2	Anāvilo sabbhi sataṁ pasattho;	21	
PA_sn_7:21.3.3	Yattha have vedaguno sinātā,	21	
PA_sn_7:21.3.4	Anallagattāva taranti pāran”ti.	21	
PA_sn_7:21.4.1	Evaṁ vutte, saṅgāravo brāhmaṇo bhagavantaṁ etadavoca:	21	
PA_sn_7:21.4.2	“abhikkantaṁ, bho gotama, abhikkantaṁ, bho gotama …pe…	21	
PA_sn_7:21.4.3	upāsakaṁ maṁ bhavaṁ gotamo dhāretu ajjatagge pāṇupetaṁ saraṇaṁ gatan”ti.	21	
PA_sn_7:22.0.1	Saṁyutta Nikāya 7.22	22	
PA_sn_7:22.0.2	2. Upāsakavagga	22	
PA_sn_7:22.0.3	Khomadussasutta	22	
PA_sn_7:22.1.1	Evaṁ me sutaṁ—	22	
PA_sn_7:22.1.2	ekaṁ samayaṁ bhagavā sakkesu viharati khomadussaṁ nāmaṁ sakyānaṁ nigamo.	22	
PA_sn_7:22.1.3	Atha kho bhagavā pubbaṇhasamayaṁ nivāsetvā pattacīvaramādāya khomadussaṁ nigamaṁ piṇḍāya pāvisi.	22	
PA_sn_7:22.1.4	Tena kho pana samayena khomadussakā brāhmaṇagahapatikā sabhāyaṁ sannipatitā honti kenacideva karaṇīyena, devo ca ekamekaṁ phusāyati.	22	
PA_sn_7:22.1.5	Atha kho bhagavā yena sā sabhā tenupasaṅkami.	22	
PA_sn_7:22.1.6	Addasaṁsu khomadussakā brāhmaṇagahapatikā bhagavantaṁ dūratova āgacchantaṁ.	22	
PA_sn_7:22.1.7	Disvāna etadavocuṁ:	22	
PA_sn_7:22.1.8	“ke ca muṇḍakā samaṇakā, ke ca sabhādhammaṁ jānissantī”ti?	22	
PA_sn_7:22.1.9	Atha kho bhagavā khomadussake brāhmaṇagahapatike gāthāya ajjhabhāsi:	22	
PA_sn_7:22.2.1	“Nesā sabhā yattha na santi santo,	22	
PA_sn_7:22.2.2	Santo na te ye na vadanti dhammaṁ;	22	
PA_sn_7:22.2.3	Rāgañca dosañca pahāya mohaṁ,	22	
PA_sn_7:22.2.4	Dhammaṁ vadantā ca bhavanti santo”ti.	22	
PA_sn_7:22.3.1	Evaṁ vutte, khomadussakā brāhmaṇagahapatikā bhagavantaṁ etadavocuṁ:	22	
PA_sn_7:22.3.2	“abhikkantaṁ, bho gotama, abhikkantaṁ, bho gotama.	22	
PA_sn_7:22.3.3_0	Seyyathāpi, bho gotama, nikkujjitaṁ vā ukkujjeyya, paṭicchannaṁ vā vivareyya, mūḷhassa	22	
PA_sn_7:22.3.3_1	vā maggaṁ ācikkheyya, andhakāre vā telapajjotaṁ dhāreyya: ‘cakkhumanto rūpāni dakkhantī’ti;	22	
PA_sn_7:22.3.3_2	evamevaṁ bhotā gotamena anekapariyāyena dhammo pakāsito.	22	
PA_sn_7:22.3.4	Ete mayaṁ bhavantaṁ gotamaṁ saraṇaṁ gacchāma dhammañca bhikkhusaṅghañca.	22	
PA_sn_7:22.3.5	Upāsake no bhavaṁ gotamo dhāretu ajjatagge pāṇupete saraṇaṁ gate”ti.	22	
PA_sn_7:22.3.6	Upāsakavaggo dutiyo.	22	
PA_sn_7:22.4.0	Tassuddānaṁ	22	
PA_sn_7:22.4.1	Kasi udayo devahito,	22	
PA_sn_7:22.4.2	Aññataramahāsālaṁ;	22	
PA_sn_7:22.4.3	Mānatthaddhaṁ paccanīkaṁ,	22	
PA_sn_7:22.4.4	Navakammi kaṭṭhahāraṁ;	22	
PA_sn_7:22.4.5	Mātuposakaṁ bhikkhako,	22	
PA_sn_7:22.4.6	Saṅgāravo ca khomadussena dvādasāti.	22	
PA_sn_7:22.4.7	Brāhmaṇasaṁyuttaṁ samattaṁ.	22	
