segmentnr	original	folio	analyzed
PA_kd_10:0.1	Theravāda Vinayapiṭaka	0	
PA_kd_10:0.2	Mahāvagga	0	
PA_kd_10:0.3	10. Kosambakakkhandhaka	0	
PA_kd_10:0.4	1. Kosambakavivādakathā	0	
PA_kd_10:1.1.1	Tena samayena buddho bhagavā kosambiyaṁ viharati ghositārāme.	1	
PA_kd_10:1.1.2	Tena kho pana samayena aññataro bhikkhu āpattiṁ āpanno hoti.	1	
PA_kd_10:1.1.3	So tassā āpattiyā āpattidiṭṭhi hoti;	1	
PA_kd_10:1.1.4	aññe bhikkhū tassā āpattiyā anāpattidiṭṭhino honti.	1	
PA_kd_10:1.1.5	So aparena samayena tassā āpattiyā anāpattidiṭṭhi hoti;	1	
PA_kd_10:1.1.6	aññe bhikkhū tassā āpattiyā āpattidiṭṭhino honti.	1	
PA_kd_10:1.1.7	Atha kho te bhikkhū taṁ bhikkhuṁ etadavocuṁ—	1	
PA_kd_10:1.1.8	“āpattiṁ tvaṁ, āvuso, āpanno, passasetaṁ āpattin”ti?	1	
PA_kd_10:1.1.9	“Natthi me, āvuso, āpatti yamahaṁ passeyyan”ti.	1	
PA_kd_10:1.1.10	Atha kho te bhikkhū sāmaggiṁ labhitvā taṁ bhikkhuṁ āpattiyā adassane ukkhipiṁsu.	1	
PA_kd_10:1.2.1	So ca bhikkhu bahussuto hoti āgatāgamo dhammadharo vinayadharo mātikādharo paṇḍito byatto medhāvī lajjī kukkuccako sikkhākāmo.	1	
PA_kd_10:1.2.2	Atha kho so bhikkhu sandiṭṭhe sambhatte bhikkhū upasaṅkamitvā etadavoca—	1	
PA_kd_10:1.2.3	“anāpatti esā, āvuso, nesā āpatti.	1	
PA_kd_10:1.2.4	Anāpannomhi, namhi āpanno.	1	
PA_kd_10:1.2.5	Anukkhittomhi, namhi ukkhitto.	1	
PA_kd_10:1.2.6	Adhammikenamhi kammena ukkhitto kuppena aṭṭhānārahena.	1	
PA_kd_10:1.2.7	Hotha me āyasmanto dhammato vinayato pakkhā”ti.	1	
PA_kd_10:1.2.8	Alabhi kho so bhikkhu sandiṭṭhe sambhatte bhikkhū pakkhe.	1	
PA_kd_10:1.2.9	Jānapadānampi sandiṭṭhānaṁ sambhattānaṁ bhikkhūnaṁ santike dūtaṁ pāhesi—	1	
PA_kd_10:1.2.10	“anāpatti esā, āvuso, nesā āpatti.	1	
PA_kd_10:1.2.11	Anāpannomhi, namhi āpanno.	1	
PA_kd_10:1.2.12	Anukkhittomhi, namhi ukkhitto.	1	
PA_kd_10:1.2.13	Adhammikenamhi kammena ukkhitto kuppena aṭṭhānārahena.	1	
PA_kd_10:1.2.14	Hontu me āyasmanto dhammato vinayato pakkhā”ti.	1	
PA_kd_10:1.2.15	Alabhi kho so bhikkhu jānapadepi sandiṭṭhe sambhatte bhikkhū pakkhe.	1	
PA_kd_10:1.3.1	Atha kho te ukkhittānuvattakā bhikkhū yena ukkhepakā bhikkhū tenupasaṅkamiṁsu, upasaṅkamitvā ukkhepake bhikkhū etadavocuṁ—	1	
PA_kd_10:1.3.2	“anāpatti esā, āvuso, nesā āpatti.	1	
PA_kd_10:1.3.3	Anāpanno eso bhikkhu, neso bhikkhu āpanno.	1	
PA_kd_10:1.3.4	Anukkhitto eso bhikkhu, neso bhikkhu ukkhitto.	1	
PA_kd_10:1.3.5	Adhammikena kammena ukkhitto kuppena aṭṭhānārahenā”ti.	1	
PA_kd_10:1.3.6	Evaṁ vutte, ukkhepakā bhikkhū ukkhittānuvattake bhikkhū etadavocuṁ—	1	
PA_kd_10:1.3.7	“āpatti esā, āvuso, nesā anāpatti.	1	
PA_kd_10:1.3.8	Āpanno eso bhikkhu, neso bhikkhu anāpanno.	1	
PA_kd_10:1.3.9	Ukkhitto eso bhikkhu, neso bhikkhu anukkhitto.	1	
PA_kd_10:1.3.10	Dhammikena kammena ukkhitto akuppena ṭhānārahena.	1	
PA_kd_10:1.3.11	Mā kho tumhe āyasmanto etaṁ ukkhittakaṁ bhikkhuṁ anuvattittha anuparivārethā”ti.	1	
PA_kd_10:1.3.12	Evampi kho te ukkhittānuvattakā bhikkhū ukkhepakehi bhikkhūhi vuccamānā tatheva taṁ ukkhittakaṁ bhikkhuṁ anuvattiṁsu anuparivāresuṁ.	1	
PA_kd_10:1.4.1	Atha kho aññataro bhikkhu yena bhagavā tenupasaṅkami, upasaṅkamitvā bhagavantaṁ abhivādetvā ekamantaṁ nisīdi.	1	
PA_kd_10:1.4.2	Ekamantaṁ nisinno kho so bhikkhu bhagavantaṁ etadavoca—	1	
PA_kd_10:1.4.3	“idha, bhante, aññataro bhikkhu āpattiṁ āpanno ahosi.	1	
PA_kd_10:1.4.4	So tassā āpattiyā āpattidiṭṭhi ahosi, aññe bhikkhū tassā āpattiyā anāpattidiṭṭhino ahesuṁ.	1	
PA_kd_10:1.4.5	So aparena samayena tassā āpattiyā anāpattidiṭṭhi ahosi, aññe bhikkhū tassā āpattiyā āpattidiṭṭhino ahesuṁ.	1	
PA_kd_10:1.4.6	Atha kho te, bhante, bhikkhū taṁ bhikkhuṁ etadavocuṁ—	1	
PA_kd_10:1.4.7	‘āpattiṁ tvaṁ, āvuso, āpanno, passasetaṁ āpattin’ti?	1	
PA_kd_10:1.4.8	‘Natthi me, āvuso, āpatti yamahaṁ passeyyan’ti.	1	
PA_kd_10:1.4.9	Atha kho te, bhante, bhikkhū sāmaggiṁ labhitvā taṁ bhikkhuṁ āpattiyā adassane ukkhipiṁsu.	1	
PA_kd_10:1.4.10	So ca, bhante, bhikkhu bahussuto āgatāgamo dhammadharo vinayadharo mātikādharo paṇḍito byatto medhāvī lajjī kukkuccako sikkhākāmo.	1	
PA_kd_10:1.4.11	Atha kho so, bhante, bhikkhu sandiṭṭhe sambhatte bhikkhū upasaṅkamitvā etadavoca—	1	
PA_kd_10:1.4.12	‘anāpatti esā, āvuso;	1	
PA_kd_10:1.4.13	nesā āpatti.	1	
PA_kd_10:1.4.14	Anāpannomhi, namhi āpanno.	1	
PA_kd_10:1.4.15	Anukkhittomhi, namhi ukkhitto.	1	
PA_kd_10:1.4.16	Adhammikenamhi kammena ukkhitto kuppena aṭṭhānārahena.	1	
PA_kd_10:1.4.17	Hotha me āyasmanto dhammato vinayato pakkhā’ti.	1	
PA_kd_10:1.4.18	Alabhi kho so, bhante, bhikkhu sandiṭṭhe sambhatte bhikkhū pakkhe.	1	
PA_kd_10:1.4.19	Jānapadānampi sandiṭṭhānaṁ sambhattānaṁ bhikkhūnaṁ santike dūtaṁ pāhesi—	1	
PA_kd_10:1.4.20	‘anāpatti esā, āvuso;	1	
PA_kd_10:1.4.21	nesā āpatti.	1	
PA_kd_10:1.4.22	Anāpannomhi, namhi āpanno.	1	
PA_kd_10:1.4.23	Anukkhittomhi, namhi ukkhitto.	1	
PA_kd_10:1.4.24	Adhammikenamhi kammena ukkhitto kuppena aṭṭhānārahena.	1	
PA_kd_10:1.4.25	Hontu me āyasmanto dhammato vinayato pakkhā’ti.	1	
PA_kd_10:1.4.26	Alabhi kho so, bhante, bhikkhu jānapadepi sandiṭṭhe sambhatte bhikkhū pakkhe.	1	
PA_kd_10:1.4.27	Atha kho te, bhante, ukkhittānuvattakā bhikkhū yena ukkhepakā bhikkhū tenupasaṅkamiṁsu, upasaṅkamitvā ukkhepake bhikkhū etadavocuṁ—	1	
PA_kd_10:1.4.28	‘anāpatti esā, āvuso;	1	
PA_kd_10:1.4.29	nesā āpatti.	1	
PA_kd_10:1.4.30	Anāpanno eso bhikkhu, neso bhikkhu āpanno.	1	
PA_kd_10:1.4.31	Anukkhitto eso bhikkhu, neso bhikkhu ukkhitto.	1	
PA_kd_10:1.4.32	Adhammikena kammena ukkhitto kuppena aṭṭhānārahenā’ti.	1	
PA_kd_10:1.4.33	Evaṁ vutte, te, bhante, ukkhepakā bhikkhū ukkhittānuvattake bhikkhū etadavocuṁ—	1	
PA_kd_10:1.4.34	‘āpatti esā, āvuso;	1	
PA_kd_10:1.4.35	nesā anāpatti.	1	
PA_kd_10:1.4.36	Āpanno eso bhikkhu, neso bhikkhu anāpanno.	1	
PA_kd_10:1.4.37	Ukkhitto eso bhikkhu, neso bhikkhu anukkhitto.	1	
PA_kd_10:1.4.38	Dhammikena kammena ukkhitto akuppena ṭhānārahena.	1	
PA_kd_10:1.4.39	Mā kho tumhe āyasmanto etaṁ ukkhittakaṁ bhikkhuṁ anuvattittha anuparivārethā’ti.	1	
PA_kd_10:1.4.40	Evampi kho te, bhante, ukkhittānuvattakā bhikkhū ukkhepakehi bhikkhūhi vuccamānā tatheva taṁ ukkhittakaṁ bhikkhuṁ anuvattanti anuparivārentī”ti.	1	
PA_kd_10:1.5.1	Atha kho bhagavā—“bhinno bhikkhusaṅgho, bhinno bhikkhusaṅgho”ti—	1	
PA_kd_10:1.5.2	uṭṭhāyāsanā yena ukkhepakā bhikkhū tenupasaṅkami, upasaṅkamitvā paññatte āsane nisīdi, nisajja kho bhagavā ukkhepake bhikkhū etadavoca—	1	
PA_kd_10:1.5.3	“mā kho tumhe, bhikkhave—‘paṭibhāti no, paṭibhāti no’ti—yasmiṁ vā tasmiṁ vā bhikkhuṁ ukkhipitabbaṁ maññittha.	1	
PA_kd_10:1.6.1	Idha pana, bhikkhave, bhikkhu āpattiṁ āpanno hoti.	1	
PA_kd_10:1.6.2	So tassā āpattiyā anāpattidiṭṭhi hoti, aññe bhikkhū tassā āpattiyā āpattidiṭṭhino honti.	1	
PA_kd_10:1.6.3	Te ce, bhikkhave, bhikkhū taṁ bhikkhuṁ evaṁ jānanti—‘ayaṁ kho āyasmā bahussuto āgatāgamo dhammadharo vinayadharo mātikādharo paṇḍito byatto medhāvī lajjī kukkuccako sikkhākāmo.	1	
PA_kd_10:1.6.4_0	Sace mayaṁ imaṁ bhikkhuṁ āpattiyā adassane ukkhipissāma, na mayaṁ iminā bhikkhunā	1	
PA_kd_10:1.6.4_1	saddhiṁ uposathaṁ karissāma, vinā iminā bhikkhunā uposathaṁ karissāma, bhavissati	1	
PA_kd_10:1.6.4_2	saṅghassa tatonidānaṁ bhaṇḍanaṁ kalaho viggaho vivādo saṅghabhedo saṅgharāji saṅghavavatthānaṁ	1	
PA_kd_10:1.6.4_3	saṅghanānākaraṇan’ti, bhedagarukehi, bhikkhave, bhikkhūhi na so bhikkhu āpattiyā	1	
PA_kd_10:1.6.4_4	adassane ukkhipitabbo.	1	
PA_kd_10:1.7.1	Idha pana, bhikkhave, bhikkhu āpattiṁ āpanno hoti.	1	
PA_kd_10:1.7.2	So tassā āpattiyā anāpattidiṭṭhi hoti, aññe bhikkhū tassā āpattiyā āpattidiṭṭhino honti.	1	
PA_kd_10:1.7.3	Te ce, bhikkhave, bhikkhū taṁ bhikkhuṁ evaṁ jānanti—‘ayaṁ kho āyasmā bahussuto āgatāgamo dhammadharo vinayadharo mātikādharo paṇḍito byatto medhāvī lajjī kukkuccako sikkhākāmo.	1	
PA_kd_10:1.7.4	Sace mayaṁ imaṁ bhikkhuṁ āpattiyā adassane ukkhipissāma, na mayaṁ iminā bhikkhunā saddhiṁ pavāressāma, vinā iminā bhikkhunā pavāressāma.	1	
PA_kd_10:1.7.5	Na mayaṁ iminā bhikkhunā saddhiṁ saṅghakammaṁ karissāma, vinā iminā bhikkhunā saṅghakammaṁ karissāma.	1	
PA_kd_10:1.7.6	Na mayaṁ iminā bhikkhunā saddhiṁ āsane nisīdissāma, vinā iminā bhikkhunā āsane nisīdissāma.	1	
PA_kd_10:1.7.7	Na mayaṁ iminā bhikkhunā saddhiṁ yāgupāne nisīdissāma, vinā iminā bhikkhunā yāgupāne nisīdissāma.	1	
PA_kd_10:1.7.8	Na mayaṁ iminā bhikkhunā saddhiṁ bhattagge nisīdissāma, vinā iminā bhikkhunā bhattagge nisīdissāma.	1	
PA_kd_10:1.7.9	Na mayaṁ iminā bhikkhunā saddhiṁ ekacchanne vasissāma, vinā iminā bhikkhunā ekacchanne vasissāma.	1	
PA_kd_10:1.7.10_0	Na mayaṁ iminā bhikkhunā saddhiṁ yathāvuḍḍhaṁ abhivādanaṁ paccuṭṭhānaṁ añjalikammaṁ	1	
PA_kd_10:1.7.10_1	sāmīcikammaṁ karissāma, vinā iminā bhikkhunā yathāvuḍḍhaṁ abhivādanaṁ paccuṭṭhānaṁ	1	
PA_kd_10:1.7.10_2	añjalikammaṁ sāmīcikammaṁ karissāma.	1	
PA_kd_10:1.7.11_0	Bhavissati saṅghassa tatonidānaṁ bhaṇḍanaṁ kalaho viggaho vivādo saṅghabhedo saṅgharāji	1	
PA_kd_10:1.7.11_1	saṅghavavatthānaṁ saṅghanānākaraṇan’ti, bhedagarukehi, bhikkhave, bhikkhūhi na so	1	
PA_kd_10:1.7.11_2	bhikkhu āpattiyā adassane ukkhipitabbo”ti.	1	
PA_kd_10:1.8.1_0	Atha kho bhagavā ukkhepakānaṁ bhikkhūnaṁ etamatthaṁ bhāsitvā uṭṭhāyāsanā yena ukkhittānuvattakā	1	
PA_kd_10:1.8.1_1	bhikkhū tenupasaṅkami, upasaṅkamitvā paññatte āsane nisīdi, nisajja kho bhagavā ukkhittānuvattake bhikkhū etadavoca—	1	
PA_kd_10:1.8.2	“mā kho tumhe, bhikkhave, āpattiṁ āpajjitvā ‘nāmha āpannā, nāmha āpannā’ti āpattiṁ na paṭikātabbaṁ maññittha.	1	
PA_kd_10:1.8.3	Idha pana, bhikkhave, bhikkhu āpattiṁ āpanno hoti.	1	
PA_kd_10:1.8.4	So tassā āpattiyā anāpattidiṭṭhi hoti, aññe bhikkhū tassā āpattiyā āpattidiṭṭhino honti.	1	
PA_kd_10:1.8.5_0	So ce, bhikkhave, bhikkhu te bhikkhū evaṁ jānāti—‘ime kho āyasmanto bahussutā āgatāgamā	1	
PA_kd_10:1.8.5_1	dhammadharā vinayadharā mātikādharā paṇḍitā byattā medhāvino lajjino kukkuccakā sikkhākāmā,	1	
PA_kd_10:1.8.5_2	nālaṁ mamaṁ vā kāraṇā aññesaṁ vā kāraṇā chandā dosā mohā bhayā agatiṁ gantuṁ.	1	
PA_kd_10:1.8.6_0	Sace maṁ ime bhikkhū āpattiyā adassane ukkhipissanti, na mayā saddhiṁ uposathaṁ karissanti,	1	
PA_kd_10:1.8.6_1	vinā mayā uposathaṁ karissanti, bhavissati saṅghassa tatonidānaṁ bhaṇḍanaṁ kalaho	1	
PA_kd_10:1.8.6_2	viggaho vivādo saṅghabhedo saṅgharāji saṅghavavatthānaṁ saṅghanānākaraṇan’ti, bhedagarukena,	1	
PA_kd_10:1.8.6_3	bhikkhave, bhikkhunā paresampi saddhāya āpatti desetabbā.	1	
PA_kd_10:1.8.7	Idha pana, bhikkhave, bhikkhu āpattiṁ āpanno hoti.	1	
PA_kd_10:1.8.8	So tassā āpattiyā anāpattidiṭṭhi hoti, aññe bhikkhū tassā āpattiyā āpattidiṭṭhino honti.	1	
PA_kd_10:1.8.9_0	So ce, bhikkhave, bhikkhu te bhikkhū evaṁ jānāti—‘ime kho āyasmanto bahussutā āgatāgamā	1	
PA_kd_10:1.8.9_1	dhammadharā vinayadharā mātikādharā paṇḍitā byattā medhāvino lajjino kukkuccakā sikkhākāmā,	1	
PA_kd_10:1.8.9_2	nālaṁ mamaṁ vā kāraṇā aññesaṁ vā kāraṇā chandā dosā mohā bhayā agatiṁ gantuṁ.	1	
PA_kd_10:1.8.10	Sace maṁ ime bhikkhū āpattiyā adassane ukkhipissanti, na mayā saddhiṁ pavāressanti, vinā mayā pavāressanti.	1	
PA_kd_10:1.8.11	Na mayā saddhiṁ saṅghakammaṁ karissanti, vinā mayā saṅghakammaṁ karissanti.	1	
PA_kd_10:1.8.12	Na mayā saddhiṁ āsane nisīdissanti, vinā mayā āsane nisīdissanti.	1	
PA_kd_10:1.8.13	Na mayā saddhiṁ yāgupāne nisīdissanti, vinā mayā yāgupāne nisīdissanti.	1	
PA_kd_10:1.8.14	Na mayā saddhiṁ bhattagge nisīdissanti vinā mayā bhattagge nisīdissanti.	1	
PA_kd_10:1.8.15	Na mayā saddhiṁ ekacchanne vasissanti, vinā mayā ekacchanne vasissanti.	1	
PA_kd_10:1.8.16_0	Na mayā saddhiṁ yathāvuḍḍhaṁ abhivādanaṁ paccuṭṭhānaṁ añjalikammaṁ sāmīcikammaṁ karissanti,	1	
PA_kd_10:1.8.16_1	vinā mayā yathāvuḍḍhaṁ abhivādanaṁ paccuṭṭhānaṁ añjalikammaṁ sāmīcikammaṁ karissanti,	1	
PA_kd_10:1.8.16_2	bhavissati saṅghassa tatonidānaṁ bhaṇḍanaṁ kalaho viggaho vivādo saṅghabhedo saṅgharāji	1	
PA_kd_10:1.8.16_3	saṅghavavatthānaṁ saṅghanānākaraṇan’ti, bhedagarukena, bhikkhave, bhikkhunā paresampi	1	
PA_kd_10:1.8.16_4	saddhāya āpatti desetabbā”ti.	1	
PA_kd_10:1.8.17	Atha kho bhagavā ukkhittānuvattakānaṁ bhikkhūnaṁ etamatthaṁ bhāsitvā uṭṭhāyāsanā pakkāmi.	1	
PA_kd_10:1.9.1	Tena kho pana samayena ukkhittānuvattakā bhikkhū tattheva antosīmāya uposathaṁ karonti, saṅghakammaṁ karonti.	1	
PA_kd_10:1.9.2	Ukkhepakā pana bhikkhū nissīmaṁ gantvā uposathaṁ karonti, saṅghakammaṁ karonti.	1	
PA_kd_10:1.9.3	Atha kho aññataro ukkhepako bhikkhu yena bhagavā tenupasaṅkami, upasaṅkamitvā bhagavantaṁ abhivādetvā ekamantaṁ nisīdi.	1	
PA_kd_10:1.9.4	Ekamantaṁ nisinno kho so bhikkhu bhagavantaṁ etadavoca—	1	
PA_kd_10:1.9.5	“Te, bhante, ukkhittānuvattakā bhikkhū tattheva antosīmāya uposathaṁ karonti, saṅghakammaṁ karonti.	1	
PA_kd_10:1.9.6	Mayaṁ pana ukkhepakā bhikkhū nissīmaṁ gantvā uposathaṁ karoma, saṅghakammaṁ karomā”ti.	1	
PA_kd_10:1.9.7_0	“Te ce, bhikkhu, ukkhittānuvattakā bhikkhū tattheva antosīmāya uposathaṁ karissanti,	1	
PA_kd_10:1.9.7_1	saṅghakammaṁ karissanti, yathā mayā ñatti ca anussāvanā ca paññattā, tesaṁ tāni kammāni	1	
PA_kd_10:1.9.7_2	dhammikāni kammāni bhavissanti akuppāni ṭhānārahāni.	1	
PA_kd_10:1.9.8_0	Tumhe ce, bhikkhu, ukkhepakā bhikkhū tattheva antosīmāya uposathaṁ karissatha, saṅghakammaṁ	1	
PA_kd_10:1.9.8_1	karissatha, yathā mayā ñatti ca anussāvanā ca paññattā, tumhākampi tāni kammāni dhammikāni	1	
PA_kd_10:1.9.8_2	kammāni bhavissanti akuppāni ṭhānārahāni.	1	
PA_kd_10:1.9.9	Taṁ kissa hetu?	1	
PA_kd_10:1.10.1	Nānāsaṁvāsakā ete bhikkhū tumhehi, tumhe ca tehi nānāsaṁvāsakā.	1	
PA_kd_10:1.10.2	Dvemā, bhikkhu, nānāsaṁvāsakabhūmiyo—	1	
PA_kd_10:1.10.3	attanā vā attānaṁ nānāsaṁvāsakaṁ karoti, samaggo vā naṁ saṅgho ukkhipati adassane vā appaṭikamme vā appaṭinissagge vā.	1	
PA_kd_10:1.10.4	Imā kho, bhikkhu, dve nānāsaṁvāsakabhūmiyo.	1	
PA_kd_10:1.10.5	Dvemā, bhikkhu, samānasaṁvāsakabhūmiyo—	1	
PA_kd_10:1.10.6	attanā vā attānaṁ samānasaṁvāsaṁ karoti, samaggo vā naṁ saṅgho ukkhittaṁ osāreti adassane vā appaṭikamme vā appaṭinissagge vā.	1	
PA_kd_10:1.10.7	Imā kho, bhikkhu, dve samānasaṁvāsakabhūmiyo”ti.	1	
PA_kd_10:2.1.1	Tena kho pana samayena bhikkhū bhattagge antaraghare bhaṇḍanajātā kalahajātā vivādāpannā aññamaññaṁ ananulomikaṁ kāyakammaṁ vacīkammaṁ upadaṁsenti, hatthaparāmāsaṁ karonti.	2	
PA_kd_10:2.1.2	Manussā ujjhāyanti khiyyanti vipācenti—	2	
PA_kd_10:2.1.3_0	“kathañhi nāma samaṇā sakyaputtiyā bhattagge antaraghare bhaṇḍanajātā kalahajātā	2	
PA_kd_10:2.1.3_1	vivādāpannā aññamaññaṁ ananulomikaṁ kāyakammaṁ vacīkammaṁ upadaṁsessanti, hatthaparāmāsaṁ karissantī”ti.	2	
PA_kd_10:2.1.4	Assosuṁ kho bhikkhū tesaṁ manussānaṁ ujjhāyantānaṁ khiyyantānaṁ vipācentānaṁ.	2	
PA_kd_10:2.1.5	Ye te bhikkhū appicchā te ujjhāyanti khiyyanti vipācenti—	2	
PA_kd_10:2.1.6	“kathañhi nāma bhikkhū bhattagge antaraghare bhaṇḍanajātā kalahajātā vivādāpannā aññamaññaṁ ananulomikaṁ kāyakammaṁ vacīkammaṁ upadaṁsessanti, hatthaparāmāsaṁ karissantī”ti.	2	
PA_kd_10:2.1.7	Atha kho te bhikkhū bhagavato etamatthaṁ ārocesuṁ …pe…	2	
PA_kd_10:2.1.8	“saccaṁ kira, bhikkhave, bhikkhū bhattagge antaraghare bhaṇḍanajātā …pe… hatthaparāmāsaṁ karontī”ti?	2	
PA_kd_10:2.1.9	“Saccaṁ, bhagavā”ti.	2	
PA_kd_10:2.1.10	Vigarahi buddho bhagavā …pe…	2	
PA_kd_10:2.1.11	vigarahitvā dhammiṁ kathaṁ katvā bhikkhū āmantesi—	2	
PA_kd_10:2.1.12	“bhinne, bhikkhave, saṅghe adhammiyāyamāne asammodikāya vattamānāya ‘ettāvatā na aññamaññaṁ ananulomikaṁ kāyakammaṁ vacīkammaṁ upadaṁsessāma, hatthaparāmāsaṁ karissāmā’ti—	2	
PA_kd_10:2.1.13	āsane nisīditabbaṁ.	2	
PA_kd_10:2.1.14	Bhinne, bhikkhave, saṅghe dhammiyāyamāne sammodikāya vattamānāya āsanantarikāya nisīditabban”ti.	2	
PA_kd_10:2.2.1	Tena kho pana samayena bhikkhū saṅghamajjhe bhaṇḍanajātā kalahajātā vivādāpannā aññamaññaṁ mukhasattīhi vitudantā viharanti.	2	
PA_kd_10:2.2.2	Te na sakkonti taṁ adhikaraṇaṁ vūpasametuṁ.	2	
PA_kd_10:2.2.3	Atha kho aññataro bhikkhu yena bhagavā tenupasaṅkami, upasaṅkamitvā bhagavantaṁ abhivādetvā ekamantaṁ aṭṭhāsi. Ekamantaṁ ṭhito kho so bhikkhu bhagavantaṁ etadavoca—	2	
PA_kd_10:2.2.4	“idha, bhante, bhikkhū saṅghamajjhe bhaṇḍanajātā kalahajātā vivādāpannā aññamaññaṁ mukhasattīhi vitudantā viharanti.	2	
PA_kd_10:2.2.5	Te na sakkonti taṁ adhikaraṇaṁ vūpasametuṁ.	2	
PA_kd_10:2.2.6	Sādhu, bhante, bhagavā yena te bhikkhū tenupasaṅkamatu anukampaṁ upādāyā”ti.	2	
PA_kd_10:2.2.7	Adhivāsesi bhagavā tuṇhībhāvena.	2	
PA_kd_10:2.2.8	Atha kho bhagavā yena te bhikkhū tenupasaṅkami, upasaṅkamitvā paññatte āsane nisīdi, nisajja kho bhagavā te bhikkhū etadavoca—	2	
PA_kd_10:2.2.9	“alaṁ, bhikkhave, mā bhaṇḍanaṁ mā kalahaṁ mā viggahaṁ mā vivādan”ti.	2	
PA_kd_10:2.2.10	Evaṁ vutte, aññataro adhammavādī bhikkhu bhagavantaṁ etadavoca—	2	
PA_kd_10:2.2.11	“āgametu, bhante, bhagavā dhammassāmī;	2	
PA_kd_10:2.2.12	appossukko, bhante, bhagavā diṭṭhadhammasukhavihāramanuyutto viharatu.	2	
PA_kd_10:2.2.13	Mayametena bhaṇḍanena kalahena viggahena vivādena paññāyissāmā”ti.	2	
PA_kd_10:2.2.14	Dutiyampi kho bhagavā te bhikkhū etadavoca—	2	
PA_kd_10:2.2.15	“alaṁ, bhikkhave, mā bhaṇḍanaṁ mā kalahaṁ mā viggahaṁ mā vivādan”ti.	2	
PA_kd_10:2.2.16	Dutiyampi kho so adhammavādī bhikkhu bhagavantaṁ etadavoca—	2	
PA_kd_10:2.2.17	“āgametu, bhante, bhagavā dhammassāmī;	2	
PA_kd_10:2.2.18	appossukko, bhante, bhagavā diṭṭhadhammasukhavihāramanuyutto viharatu.	2	
PA_kd_10:2.2.19	Mayametena bhaṇḍanena kalahena viggahena vivādena paññāyissāmā”ti.	2	
PA_kd_10:2.3.0	2. Dīghāvuvatthu	2	
PA_kd_10:2.3.1	Atha kho bhagavā bhikkhū āmantesi—	2	
PA_kd_10:2.3.2	“bhūtapubbaṁ, bhikkhave, bārāṇasiyaṁ brahmadatto nāma kāsirājā ahosi aḍḍho mahaddhano mahābhogo mahabbalo mahāvāhano mahāvijito paripuṇṇakosakoṭṭhāgāro.	2	
PA_kd_10:2.3.3	Dīghīti nāma kosalarājā ahosi daliddo appadhano appabhogo appabalo appavāhano appavijito aparipuṇṇakosakoṭṭhāgāro.	2	
PA_kd_10:2.3.4	Atha kho, bhikkhave, brahmadatto kāsirājā caturaṅginiṁ senaṁ sannayhitvā dīghītiṁ kosalarājānaṁ abbhuyyāsi.	2	
PA_kd_10:2.3.5	Assosi kho, bhikkhave, dīghīti kosalarājā—‘brahmadatto kira kāsirājā caturaṅginiṁ senaṁ sannayhitvā mamaṁ abbhuyyāto’ti.	2	
PA_kd_10:2.3.6_0	Atha kho, bhikkhave, dīghītissa kosalarañño etadahosi—‘brahmadatto kho kāsirājā aḍḍho	2	
PA_kd_10:2.3.6_1	mahaddhano mahābhogo mahabbalo mahāvāhano mahāvijito paripuṇṇakosakoṭṭhāgāro, ahaṁ	2	
PA_kd_10:2.3.6_2	panamhi daliddo appadhano appabhogo appabalo appavāhano appavijito aparipuṇṇakosakoṭṭhāgāro,	2	
PA_kd_10:2.3.6_3	nāhaṁ paṭibalo brahmadattena kāsiraññā ekasaṅghātampi sahituṁ.	2	
PA_kd_10:2.3.7	Yannūnāhaṁ paṭikacceva nagaramhā nippateyyan’ti.	2	
PA_kd_10:2.3.8	Atha kho, bhikkhave, dīghīti kosalarājā mahesiṁ ādāya paṭikacceva nagaramhā nippati.	2	
PA_kd_10:2.3.9	Atha kho, bhikkhave, brahmadatto kāsirājā dīghītissa kosalarañño balañca vāhanañca janapadañca kosañca koṭṭhāgārañca abhivijiya ajjhāvasati.	2	
PA_kd_10:2.3.10	Atha kho, bhikkhave, dīghīti kosalarājā sapajāpatiko yena bārāṇasī tena pakkāmi.	2	
PA_kd_10:2.3.11_0	Anupubbena yena bārāṇasī tadavasari. Tatra sudaṁ, bhikkhave, dīghīti kosalarājā sapajāpatiko	2	
PA_kd_10:2.3.11_1	bārāṇasiyaṁ aññatarasmiṁ paccantime okāse kumbhakāranivesane aññātakavesena paribbājakacchannena paṭivasati.	2	
PA_kd_10:2.4.1	Atha kho, bhikkhave, dīghītissa kosalarañño mahesī nacirasseva gabbhinī ahosi.	2	
PA_kd_10:2.4.2	Tassā evarūpo dohaḷo uppanno hoti—icchati sūriyassa uggamanakāle caturaṅginiṁ senaṁ sannaddhaṁ vammikaṁ subhūme ṭhitaṁ passituṁ, khaggānañca dhovanaṁ pātuṁ.	2	
PA_kd_10:2.4.3_0	Atha kho, bhikkhave, dīghītissa kosalarañño mahesī dīghītiṁ kosalarājānaṁ etadavoca—‘gabbhinīmhi,	2	
PA_kd_10:2.4.3_1	deva. Tassā me evarūpo dohaḷo uppanno—icchāmi sūriyassa uggamanakāle caturaṅginiṁ	2	
PA_kd_10:2.4.3_2	senaṁ sannaddhaṁ vammikaṁ subhūme ṭhitaṁ passituṁ, khaggānañca dhovanaṁ pātun’ti.	2	
PA_kd_10:2.4.4	‘Kuto, devi, amhākaṁ duggatānaṁ caturaṅginī senā sannaddhā vammikā subhūme ṭhitā, khaggānañca dhovanaṁ pātun’ti	2	
PA_kd_10:2.4.5	‘sacāhaṁ, deva, na labhissāmi, marissāmī’ti.	2	
PA_kd_10:2.5.1	Tena kho pana samayena, brahmadattassa kāsirañño purohito brāhmaṇo dīghītissa kosalarañño sahāyo hoti.	2	
PA_kd_10:2.5.2_0	Atha kho, bhikkhave, dīghīti kosalarājā yena brahmadattassa kāsirañño purohito brāhmaṇo	2	
PA_kd_10:2.5.2_1	tenupasaṅkami, upasaṅkamitvā brahmadattassa kāsirañño purohitaṁ brāhmaṇaṁ etadavoca—‘sakhī	2	
PA_kd_10:2.5.2_2	te, samma, gabbhinī.	2	
PA_kd_10:2.5.3	Tassā evarūpo dohaḷo uppanno—icchati sūriyassa uggamanakāle caturaṅginiṁ senaṁ sannaddhaṁ vammikaṁ subhūme ṭhitaṁ passituṁ, khaggānañca dhovanaṁ pātun’ti.	2	
PA_kd_10:2.5.4	‘Tena hi, deva, mayampi deviṁ passāmā’ti.	2	
PA_kd_10:2.5.5	Atha kho, bhikkhave, dīghītissa kosalarañño mahesī yena brahmadattassa kāsirañño purohito brāhmaṇo tenupasaṅkami.	2	
PA_kd_10:2.5.6_0	Addasā kho, bhikkhave, brahmadattassa kāsirañño purohito brāhmaṇo dīghītissa kosalarañño	2	
PA_kd_10:2.5.6_1	mahesiṁ dūratova āgacchantiṁ, disvāna uṭṭhāyāsanā ekaṁsaṁ uttarāsaṅgaṁ karitvā yena	2	
PA_kd_10:2.5.6_2	dīghītissa kosalarañño mahesī tenañjaliṁ paṇāmetvā tikkhattuṁ udānaṁ udānesi—	2	
PA_kd_10:2.5.7	‘kosalarājā vata bho kucchigato, kosalarājā vata bho kucchigatoti.	2	
PA_kd_10:2.5.8	Attamanā, devi, hohi.	2	
PA_kd_10:2.5.9	Lacchasi sūriyassa uggamanakāle caturaṅginiṁ senaṁ sannaddhaṁ vammikaṁ subhūme ṭhitaṁ passituṁ, khaggānañca dhovanaṁ pātun’ti.	2	
PA_kd_10:2.6.1	Atha kho, bhikkhave, brahmadattassa kāsirañño purohito brāhmaṇo yena brahmadatto kāsirājā tenupasaṅkami, upasaṅkamitvā brahmadattaṁ kāsirājānaṁ etadavoca—	2	
PA_kd_10:2.6.2	‘tathā, deva, nimittāni dissanti, sve sūriyuggamanakāle caturaṅginī senā sannaddhā vammikā subhūme tiṭṭhatu, khaggā ca dhoviyantū’ti.	2	
PA_kd_10:2.6.3	Atha kho, bhikkhave, brahmadatto kāsirājā manusse āṇāpesi—‘yathā, bhaṇe, purohito brāhmaṇo āha tathā karothā’ti.	2	
PA_kd_10:2.6.4	Alabhi kho, bhikkhave, dīghītissa kosalarañño mahesī sūriyassa uggamanakāle caturaṅginiṁ senaṁ sannaddhaṁ vammikaṁ subhūme ṭhitaṁ passituṁ, khaggānañca dhovanaṁ pātuṁ.	2	
PA_kd_10:2.6.5	Atha kho, bhikkhave, dīghītissa kosalarañño mahesī tassa gabbhassa paripākamanvāya puttaṁ vijāyi.	2	
PA_kd_10:2.6.6	Tassa dīghāvūti nāmaṁ akaṁsu.	2	
PA_kd_10:2.6.7	Atha kho, bhikkhave, dīghāvu kumāro nacirasseva viññutaṁ pāpuṇi.	2	
PA_kd_10:2.7.1_0	Atha kho, bhikkhave, dīghītissa kosalarañño etadahosi—‘ayaṁ kho brahmadatto kāsirājā	2	
PA_kd_10:2.7.1_1	bahuno amhākaṁ anatthassa kārako, iminā amhākaṁ balañca vāhanañca janapado ca koso	2	
PA_kd_10:2.7.1_2	ca koṭṭhāgārañca acchinnaṁ, sacāyaṁ amhe jānissati, sabbeva tayo ghātāpessati, yannūnāhaṁ	2	
PA_kd_10:2.7.1_3	dīghāvuṁ kumāraṁ bahinagare vāseyyan’ti.	2	
PA_kd_10:2.7.2	Atha kho, bhikkhavo, dīghīti kosalarājā dīghāvuṁ kumāraṁ bahinagare vāsesi.	2	
PA_kd_10:2.7.3	Atha kho, bhikkhave, dīghāvu kumāro bahinagare paṭivasanto nacirasseva sabbasippāni sikkhi.	2	
PA_kd_10:2.8.1	Tena kho pana samayena dīghītissa kosalarañño kappako brahmadatte kāsiraññe paṭivasati.	2	
PA_kd_10:2.8.2_0	Addasā kho, bhikkhave, dīghītissa kosalarañño kappako dīghītiṁ kosalarājānaṁ sapajāpatikaṁ	2	
PA_kd_10:2.8.2_1	bārāṇasiyaṁ aññatarasmiṁ paccantime okāse kumbhakāranivesane aññātakavesena paribbājakacchannena	2	
PA_kd_10:2.8.2_2	paṭivasantaṁ, disvāna yena brahmadatto kāsirājā tenupasaṅkami, upasaṅkamitvā brahmadattaṁ	2	
PA_kd_10:2.8.2_3	kāsirājānaṁ etadavoca—	2	
PA_kd_10:2.8.3	‘dīghīti, deva, kosalarājā sapajāpatiko bārāṇasiyaṁ aññatarasmiṁ paccantime okāse kumbhakāranivesane aññātakavesena paribbājakacchannena paṭivasatī’ti.	2	
PA_kd_10:2.9.1	Atha kho, bhikkhave, brahmadatto kāsirājā manusse āṇāpesi—‘tena hi, bhaṇe, dīghītiṁ kosalarājānaṁ sapajāpatikaṁ ānethā’ti.	2	
PA_kd_10:2.9.2	‘Evaṁ, devā’ti kho, bhikkhave, te manussā brahmadattassa kāsirañño paṭissutvā dīghītiṁ kosalarājānaṁ sapajāpatikaṁ ānesuṁ.	2	
PA_kd_10:2.9.3	Atha kho, bhikkhave, brahmadatto kāsirājā manusse āṇāpesi—	2	
PA_kd_10:2.9.4_0	‘tena hi, bhaṇe, dīghītiṁ kosalarājānaṁ sapajāpatikaṁ daḷhāya rajjuyā pacchābāhaṁ	2	
PA_kd_10:2.9.4_1	gāḷhabandhanaṁ bandhitvā khuramuṇḍaṁ karitvā kharassarena paṇavena rathikāya rathikaṁ	2	
PA_kd_10:2.9.4_2	siṅghāṭakena siṅghāṭakaṁ parinetvā dakkhiṇena dvārena nikkhāmetvā dakkhiṇato nagarassa	2	
PA_kd_10:2.9.4_3	catudhā chinditvā catuddisā bilāni nikkhipathā’ti.	2	
PA_kd_10:2.9.5_0	‘Evaṁ, devā’ti kho, bhikkhave, te manussā brahmadattassa kāsirañño paṭissutvā dīghītiṁ	2	
PA_kd_10:2.9.5_1	kosalarājānaṁ sapajāpatikaṁ daḷhāya rajjuyā pacchābāhaṁ gāḷhabandhanaṁ bandhitvā	2	
PA_kd_10:2.9.5_2	khuramuṇḍaṁ karitvā kharassarena paṇavena rathikāya rathikaṁ siṅghāṭakena siṅghāṭakaṁ parinenti.	2	
PA_kd_10:2.10.1	Atha kho, bhikkhave, dīghāvussa kumārassa etadahosi—‘ciraṁdiṭṭhā kho me mātāpitaro. Yannūnāhaṁ mātāpitaro passeyyan’ti.	2	
PA_kd_10:2.10.2_0	Atha kho, bhikkhave, dīghāvu kumāro bārāṇasiṁ pavisitvā addasa mātāpitaro daḷhāya	2	
PA_kd_10:2.10.2_1	rajjuyā pacchābāhaṁ gāḷhabandhanaṁ bandhitvā khuramuṇḍaṁ karitvā kharassarena paṇavena	2	
PA_kd_10:2.10.2_2	rathikāya rathikaṁ siṅghāṭakena siṅghāṭakaṁ parinente, disvāna yena mātāpitaro tenupasaṅkami.	2	
PA_kd_10:2.10.3	Addasā kho, bhikkhave, dīghīti kosalarājā dīghāvuṁ kumāraṁ dūratova āgacchantaṁ; disvāna dīghāvuṁ kumāraṁ etadavoca—	2	
PA_kd_10:2.10.4	‘mā kho tvaṁ, tāta dīghāvu, dīghaṁ passa, mā rassaṁ.	2	
PA_kd_10:2.10.5	Na hi, tāta dīghāvu, verena verā sammanti;	2	
PA_kd_10:2.10.6	averena hi, tāta dīghāvu, verā sammantī’ti.	2	
PA_kd_10:2.11.1	Evaṁ vutte, bhikkhave, te manussā dīghītiṁ kosalarājānaṁ etadavocuṁ—‘ummattako ayaṁ dīghīti kosalarājā vippalapati.	2	
PA_kd_10:2.11.2	Ko imassa dīghāvu?	2	
PA_kd_10:2.11.3	Kaṁ ayaṁ evamāha—mā kho tvaṁ, tāta dīghāvu, dīghaṁ passa, mā rassaṁ.	2	
PA_kd_10:2.11.4	Na hi, tāta dīghāvu, verena verā sammanti;	2	
PA_kd_10:2.11.5	averena hi, tāta dīghāvu, verā sammantī’ti.	2	
PA_kd_10:2.11.6	‘Nāhaṁ, bhaṇe, ummattako vippalapāmi, api ca yo viññū so vibhāvessatī’ti.	2	
PA_kd_10:2.11.7	Dutiyampi kho, bhikkhave …pe…	2	
PA_kd_10:2.11.8	tatiyampi kho, bhikkhave, dīghīti kosalarājā dīghāvuṁ kumāraṁ etadavoca—	2	
PA_kd_10:2.11.9	‘mā kho tvaṁ, tāta dīghāvu, dīghaṁ passa, mā rassaṁ.	2	
PA_kd_10:2.11.10	Na hi, tāta dīghāvu, verena verā sammanti;	2	
PA_kd_10:2.11.11	averena hi, tāta dīghāvu, verā sammantī’ti.	2	
PA_kd_10:2.11.12	Tatiyampi kho, bhikkhave, te manussā dīghītiṁ kosalarājānaṁ etadavocuṁ—	2	
PA_kd_10:2.11.13	‘ummattako ayaṁ dīghīti kosalarājā vippalapati.	2	
PA_kd_10:2.11.14	Ko imassa dīghāvu?	2	
PA_kd_10:2.11.15	Kaṁ ayaṁ evamāha—	2	
PA_kd_10:2.11.16	“mā kho tvaṁ, tāta dīghāvu, dīghaṁ passa, mā rassaṁ.	2	
PA_kd_10:2.11.17	Na hi, tāta dīghāvu, verena verā sammanti;	2	
PA_kd_10:2.11.18	averena hi, tāta dīghāvu, verā sammantī”’ti.	2	
PA_kd_10:2.11.19	‘Nāhaṁ, bhaṇe, ummattako vippalapāmi, api ca yo viññū so vibhāvessatī’ti.	2	
PA_kd_10:2.11.20_0	Atha kho, bhikkhave, te manussā dīghītiṁ kosalarājānaṁ sapajāpatikaṁ rathikāya rathikaṁ	2	
PA_kd_10:2.11.20_1	siṅghāṭakena siṅghāṭakaṁ parinetvā dakkhiṇena dvārena nikkhāmetvā dakkhiṇato nagarassa	2	
PA_kd_10:2.11.20_2	catudhā chinditvā catuddisā bilāni nikkhipitvā gumbaṁ ṭhapetvā pakkamiṁsu.	2	
PA_kd_10:2.12.1	Atha kho, bhikkhave, dīghāvu kumāro bārāṇasiṁ pavisitvā suraṁ nīharitvā gumbiye pāyesi.	2	
PA_kd_10:2.12.2	Yadā te mattā ahesuṁ patitā, atha kaṭṭhāni saṅkaḍḍhitvā citakaṁ karitvā mātāpitūnaṁ sarīraṁ citakaṁ āropetvā aggiṁ datvā pañjaliko tikkhattuṁ citakaṁ padakkhiṇaṁ akāsi.	2	
PA_kd_10:2.12.3	Tena kho pana samayena brahmadatto kāsirājā uparipāsādavaragato hoti.	2	
PA_kd_10:2.12.4	Addasā kho, bhikkhave, brahmadatto kāsirājā dīghāvuṁ kumāraṁ pañjalikaṁ tikkhattuṁ citakaṁ padakkhiṇaṁ karontaṁ, disvānassa etadahosi—	2	
PA_kd_10:2.12.5	‘nissaṁsayaṁ kho so manusso dīghītissa kosalarañño ñāti vā sālohito vā, aho me anatthato, na hi nāma me koci ārocessatī’ti.	2	
PA_kd_10:2.13.1_0	Atha kho, bhikkhave, dīghāvu kumāro araññaṁ gantvā yāvadatthaṁ kanditvā roditvā khappaṁ	2	
PA_kd_10:2.13.1_1	puñchitvā bārāṇasiṁ pavisitvā antepurassa sāmantā hatthisālaṁ gantvā hatthācariyaṁ etadavoca—	2	
PA_kd_10:2.13.2	‘icchāmahaṁ, ācariya, sippaṁ sikkhitun’ti.	2	
PA_kd_10:2.13.3	‘Tena hi, bhaṇe māṇavaka, sikkhassū’ti.	2	
PA_kd_10:2.13.4	Atha kho, bhikkhave, dīghāvu kumāro rattiyā paccūsasamayaṁ paccuṭṭhāya hatthisālāyaṁ mañjunā sarena gāyi, vīṇañca vādesi.	2	
PA_kd_10:2.13.5	Assosi kho, bhikkhave, brahmadatto kāsirājā rattiyā paccūsasamayaṁ paccuṭṭhāya hatthisālāyaṁ mañjunā sarena gītaṁ vīṇañca vāditaṁ, sutvāna manusse pucchi—	2	
PA_kd_10:2.14.1	‘ko, bhaṇe, rattiyā paccūsasamayaṁ paccuṭṭhāya hatthisālāyaṁ mañjunā sarena gāyi, vīṇañca vādesī’ti?	2	
PA_kd_10:2.14.2	‘Amukassa, deva, hatthācariyassa antevāsī māṇavako rattiyā paccūsasamayaṁ paccuṭṭhāya hatthisālāyaṁ mañjunā sarena gāyi, vīṇañca vādesī’ti.	2	
PA_kd_10:2.14.3	‘Tena hi, bhaṇe, taṁ māṇavakaṁ ānethā’ti.	2	
PA_kd_10:2.14.4	‘Evaṁ, devā’ti kho, bhikkhave, te manussā brahmadattassa kāsirañño paṭissutvā dīghāvuṁ kumāraṁ ānesuṁ.	2	
PA_kd_10:2.14.5	‘Tvaṁ, bhaṇe māṇavaka, rattiyā paccūsasamayaṁ paccuṭṭhāya hatthisālāyaṁ mañjunā sarena gāyi, vīṇañca vādesī’ti?	2	
PA_kd_10:2.14.6	‘Evaṁ, devā’ti.	2	
PA_kd_10:2.14.7	‘Tena hi tvaṁ, bhaṇe māṇavaka, gāyassu, vīṇañca vādehī’ti.	2	
PA_kd_10:2.14.8	‘Evaṁ, devā’ti kho, bhikkhave, dīghāvu kumāro brahmadattassa kāsirañño paṭissutvā ārādhāpekkho mañjunā sarena gāyi, vīṇañca vādesi.	2	
PA_kd_10:2.14.9	‘Tvaṁ, bhaṇe māṇavaka, maṁ upaṭṭhahā’ti.	2	
PA_kd_10:2.14.10	‘Evaṁ, devā’ti kho, bhikkhave, dīghāvu kumāro brahmadattassa kāsirañño paccassosi.	2	
PA_kd_10:2.14.11	Atha kho, bhikkhave, dīghāvu kumāro brahmadattassa kāsirañño pubbuṭṭhāyī ahosi pacchānipātī kiṅkārapaṭissāvī manāpacārī piyavādī.	2	
PA_kd_10:2.14.12	Atha kho, bhikkhave, brahmadatto kāsirājā dīghāvuṁ kumāraṁ nacirasseva abbhantarime vissāsikaṭṭhāne ṭhapesi.	2	
PA_kd_10:2.15.1	Atha kho, bhikkhave, brahmadatto kāsirājā dīghāvuṁ kumāraṁ etadavoca—	2	
PA_kd_10:2.15.2	‘tena hi, bhaṇe māṇavaka, rathaṁ yojehi, migavaṁ gamissāmā’ti.	2	
PA_kd_10:2.15.3	‘Evaṁ, devā’ti kho, bhikkhave, dīghāvu kumāro brahmadattassa kāsirañño paṭissutvā rathaṁ yojetvā brahmadattaṁ kāsirājānaṁ etadavoca—	2	
PA_kd_10:2.15.4	‘yutto kho te, deva, ratho, yassadāni kālaṁ maññasī’ti.	2	
PA_kd_10:2.15.5	Atha kho, bhikkhave, brahmadatto kāsirājā rathaṁ abhiruhi.	2	
PA_kd_10:2.15.6	Dīghāvu kumāro rathaṁ pesesi.	2	
PA_kd_10:2.15.7	Tathā tathā rathaṁ pesesi yathā yathā aññeneva senā agamāsi aññeneva ratho.	2	
PA_kd_10:2.15.8	Atha kho, bhikkhave, brahmadatto kāsirājā dūraṁ gantvā dīghāvuṁ kumāraṁ etadavoca—	2	
PA_kd_10:2.15.9	‘tena hi, bhaṇe māṇavaka, rathaṁ muñcassu, kilantomhi, nipajjissāmī’ti.	2	
PA_kd_10:2.15.10	‘Evaṁ, devā’ti kho, bhikkhave, dīghāvu kumāro brahmadattassa kāsirañño paṭissutvā rathaṁ muñcitvā pathaviyaṁ pallaṅkena nisīdi.	2	
PA_kd_10:2.15.11	Atha kho, bhikkhave, brahmadatto kāsirājā dīghāvussa kumārassa ucchaṅge sīsaṁ katvā seyyaṁ kappesi.	2	
PA_kd_10:2.15.12	Tassa kilantassa muhuttakeneva niddā okkami.	2	
PA_kd_10:2.16.1	Atha kho, bhikkhave, dīghāvussa kumārassa etadahosi—	2	
PA_kd_10:2.16.2	‘ayaṁ kho brahmadatto kāsirājā bahuno amhākaṁ anatthassa kārako.	2	
PA_kd_10:2.16.3	Iminā amhākaṁ balañca vāhanañca janapado ca koso ca koṭṭhāgārañca acchinnaṁ.	2	
PA_kd_10:2.16.4	Iminā ca me mātāpitaro hatā.	2	
PA_kd_10:2.16.5	Ayaṁ khvassa kālo yohaṁ veraṁ appeyyan’ti kosiyā khaggaṁ nibbāhi.	2	
PA_kd_10:2.16.6	Atha kho, bhikkhave, dīghāvussa kumārassa etadahosi—	2	
PA_kd_10:2.16.7	‘pitā kho maṁ maraṇakāle avaca “mā kho tvaṁ, tāta dīghāvu, dīghaṁ passa, mā rassaṁ.	2	
PA_kd_10:2.16.8	Na hi, tāta dīghāvu, verena verā sammanti;	2	
PA_kd_10:2.16.9	averena hi, tāta dīghāvu, verā sammantī”ti.	2	
PA_kd_10:2.16.10	Na kho metaṁ patirūpaṁ, yvāhaṁ pituvacanaṁ atikkameyyan’ti kosiyā khaggaṁ pavesesi.	2	
PA_kd_10:2.16.11	Dutiyampi kho, bhikkhave, dīghāvussa kumārassa etadahosi—	2	
PA_kd_10:2.16.12_0	‘ayaṁ kho brahmadatto kāsirājā bahuno amhākaṁ anatthassa kārako, iminā amhākaṁ balañca	2	
PA_kd_10:2.16.12_1	vāhanañca janapado ca koso ca koṭṭhāgārañca acchinnaṁ, iminā ca me mātāpitaro hatā,	2	
PA_kd_10:2.16.12_2	ayaṁ khvassa kālo yohaṁ veraṁ appeyyan’ti kosiyā khaggaṁ nibbāhi.	2	
PA_kd_10:2.16.13	Dutiyampi kho, bhikkhave, dīghāvussa kumārassa etadahosi—	2	
PA_kd_10:2.16.14	‘pitā kho maṁ maraṇakāle avaca “mā kho tvaṁ, tāta dīghāvu, dīghaṁ passa, mā rassaṁ, na hi, tāta dīghāvu, verena verā sammanti;	2	
PA_kd_10:2.16.15	averena hi, tāta dīghāvu, verā sammantī”ti.	2	
PA_kd_10:2.16.16	Na kho metaṁ patirūpaṁ, yvāhaṁ pituvacanaṁ atikkameyyan’ti.	2	
PA_kd_10:2.16.17	Punadeva kosiyā khaggaṁ pavesesi.	2	
PA_kd_10:2.16.18	Tatiyampi kho, bhikkhave, dīghāvussa kumārassa etadahosi—	2	
PA_kd_10:2.16.19	‘ayaṁ kho brahmadatto kāsirājā bahuno amhākaṁ anatthassa kārako.	2	
PA_kd_10:2.16.20	Iminā amhākaṁ balañca vāhanañca janapado ca koso ca koṭṭhāgārañca acchinnaṁ.	2	
PA_kd_10:2.16.21	Iminā ca me mātāpitaro hatā.	2	
PA_kd_10:2.16.22	Ayaṁ khvassa kālo yohaṁ veraṁ appeyyan’ti kosiyā khaggaṁ nibbāhi.	2	
PA_kd_10:2.16.23	Tatiyampi kho, bhikkhave, dīghāvussa kumārassa etadahosi—	2	
PA_kd_10:2.16.24	‘pitā kho maṁ maraṇakāle avaca “mā kho tvaṁ, tāta dīghāvu, dīghaṁ passa, mā rassaṁ.	2	
PA_kd_10:2.16.25	Na hi, tāta dīghāvu, verena verā sammanti;	2	
PA_kd_10:2.16.26	averena hi, tāta dīghāvu, verā sammantī”ti.	2	
PA_kd_10:2.16.27	Na kho metaṁ patirūpaṁ, yvāhaṁ pituvacanaṁ atikkameyyan’ti punadeva kosiyā khaggaṁ pavesesi.	2	
PA_kd_10:2.16.28	Atha kho, bhikkhave, brahmadatto kāsirājā bhīto ubbiggo ussaṅkī utrasto sahasā vuṭṭhāsi.	2	
PA_kd_10:2.16.29	Atha kho, bhikkhave, dīghāvu kumāro brahmadattaṁ kāsirājānaṁ etadavoca—‘kissa tvaṁ, deva, bhīto ubbiggo ussaṅkī utrasto sahasā vuṭṭhāsī’ti?	2	
PA_kd_10:2.16.30	‘Idha maṁ, bhaṇe māṇavaka, dīghītissa kosalarañño putto dīghāvu kumāro supinantena khaggena paripātesi.	2	
PA_kd_10:2.16.31	Tenāhaṁ bhīto ubbiggo ussaṅkī utrasto sahasā vuṭṭhāsin’ti.	2	
PA_kd_10:2.17.1	Atha kho, bhikkhave, dīghāvu kumāro vāmena hatthena brahmadattassa kāsirañño sīsaṁ parāmasitvā dakkhiṇena hatthena khaggaṁ nibbāhetvā brahmadattaṁ kāsirājānaṁ etadavoca—	2	
PA_kd_10:2.17.2	‘ahaṁ kho so, deva, dīghītissa kosalarañño putto dīghāvu kumāro.	2	
PA_kd_10:2.17.3	Bahuno tvaṁ amhākaṁ anatthassa kārako.	2	
PA_kd_10:2.17.4	Tayā amhākaṁ balañca vāhanañca janapado ca koso ca koṭṭhāgārañca acchinnaṁ.	2	
PA_kd_10:2.17.5	Tayā ca me mātāpitaro hatā.	2	
PA_kd_10:2.17.6	Ayaṁ khvassa kālo yvāhaṁ veraṁ appeyyan’ti.	2	
PA_kd_10:2.17.7	Atha kho, bhikkhave, brahmadatto kāsirājā dīghāvussa kumārassa pādesu sirasā nipatitvā dīghāvuṁ kumāraṁ etadavoca—	2	
PA_kd_10:2.17.8	‘jīvitaṁ me, tāta dīghāvu, dehi. Jīvitaṁ me, tāta dīghāvu, dehī’ti.	2	
PA_kd_10:2.17.9	‘Kyāhaṁ ussahāmi devassa jīvitaṁ dātuṁ?	2	
PA_kd_10:2.17.10	Devo kho me jīvitaṁ dadeyyā’ti.	2	
PA_kd_10:2.17.11	‘Tena hi, tāta dīghāvu, tvañceva me jīvitaṁ dehi, ahañca te jīvitaṁ dammī’ti.	2	
PA_kd_10:2.17.12	Atha kho, bhikkhave, brahmadatto ca kāsirājā dīghāvu ca kumāro aññamaññassa jīvitaṁ adaṁsu, pāṇiñca aggahesuṁ, sapathañca akaṁsu addūbhāya.	2	
PA_kd_10:2.17.13	Atha kho, bhikkhave, brahmadatto kāsirājā dīghāvuṁ kumāraṁ etadavoca—	2	
PA_kd_10:2.17.14	‘tena hi, tāta dīghāvu, rathaṁ yojehi, gamissāmā’ti.	2	
PA_kd_10:2.17.15	‘Evaṁ, devā’ti kho, bhikkhave, dīghāvu kumāro brahmadattassa kāsirañño paṭissutvā rathaṁ yojetvā brahmadattaṁ kāsirājānaṁ etadavoca—	2	
PA_kd_10:2.17.16	‘yutto kho te, deva, ratho, yassadāni kālaṁ maññasī’ti.	2	
PA_kd_10:2.17.17	Atha kho, bhikkhave, brahmadatto kāsirājā rathaṁ abhiruhi.	2	
PA_kd_10:2.17.18	Dīghāvu kumāro rathaṁ pesesi.	2	
PA_kd_10:2.17.19	Tathā tathā rathaṁ pesesi yathā yathā nacirasseva senāya samāgañchi.	2	
PA_kd_10:2.18.1	Atha kho, bhikkhave, brahmadatto kāsirājā bārāṇasiṁ pavisitvā amacce pārisajje sannipātāpetvā etadavoca—	2	
PA_kd_10:2.18.2	‘sace, bhaṇe, dīghītissa kosalarañño puttaṁ dīghāvuṁ kumāraṁ passeyyātha, kinti naṁ kareyyāthā’ti?	2	
PA_kd_10:2.18.3	Ekacce evamāhaṁsu—	2	
PA_kd_10:2.18.4	‘mayaṁ, deva, hatthe chindeyyāma.	2	
PA_kd_10:2.18.5	Mayaṁ, deva, pāde chindeyyāma.	2	
PA_kd_10:2.18.6	Mayaṁ, deva, hatthapāde chindeyyāma.	2	
PA_kd_10:2.18.7	Mayaṁ, deva, kaṇṇe chindeyyāma.	2	
PA_kd_10:2.18.8	Mayaṁ, deva, nāsaṁ chindeyyāma.	2	
PA_kd_10:2.18.9	Mayaṁ, deva, kaṇṇanāsaṁ chindeyyāma.	2	
PA_kd_10:2.18.10	Mayaṁ, deva, sīsaṁ chindeyyāmā’ti.	2	
PA_kd_10:2.18.11	‘Ayaṁ kho, bhaṇe, dīghītissa kosalarañño putto dīghāvu kumāro.	2	
PA_kd_10:2.18.12	Nāyaṁ labbhā kiñci kātuṁ.	2	
PA_kd_10:2.18.13	Iminā ca me jīvitaṁ dinnaṁ, mayā ca imassa jīvitaṁ dinnan’ti.	2	
PA_kd_10:2.19.1	Atha kho, bhikkhave, brahmadatto kāsirājā dīghāvuṁ kumāraṁ etadavoca—	2	
PA_kd_10:2.19.2	‘yaṁ kho te, tāta dīghāvu, pitā maraṇakāle avaca “mā kho tvaṁ, tāta dīghāvu, dīghaṁ passa, mā rassaṁ.	2	
PA_kd_10:2.19.3	Na hi, tāta dīghāvu, verena verā sammanti;	2	
PA_kd_10:2.19.4	averena hi, tāta dīghāvu, verā sammantī”ti, kiṁ te pitā sandhāya avacā’ti?	2	
PA_kd_10:2.19.5	‘Yaṁ kho me, deva, pitā maraṇakāle avaca “mā dīghan”ti mā ciraṁ veraṁ akāsīti.	2	
PA_kd_10:2.19.6	Imaṁ kho me, deva, pitā maraṇakāle avaca “mā dīghan”ti.	2	
PA_kd_10:2.19.7	Yaṁ kho me, deva, pitā maraṇakāle avaca “mā rassan”ti mā khippaṁ mittehi bhijjitthāti.	2	
PA_kd_10:2.19.8	Imaṁ kho me, deva, pitā maraṇakāle avaca “mā rassan”ti.	2	
PA_kd_10:2.19.9	Yaṁ kho me, deva, pitā maraṇakāle avaca “na hi, tāta dīghāvu, verena verā sammanti, averena hi, tāta dīghāvu, verā sammantī”ti devena me mātāpitaro hatāti.	2	
PA_kd_10:2.19.10	Sacāhaṁ devaṁ jīvitā voropeyyaṁ, ye devassa atthakāmā te maṁ jīvitā voropeyyuṁ, ye me atthakāmā te te jīvitā voropeyyuṁ—	2	
PA_kd_10:2.19.11	evaṁ taṁ veraṁ verena na vūpasameyya.	2	
PA_kd_10:2.19.12	Idāni ca pana me devena jīvitaṁ dinnaṁ, mayā ca devassa jīvitaṁ dinnaṁ.	2	
PA_kd_10:2.19.13	Evaṁ taṁ veraṁ averena vūpasantaṁ.	2	
PA_kd_10:2.19.14	Imaṁ kho me, deva, pitā maraṇakāle avaca—	2	
PA_kd_10:2.19.15	“na hi, tāta dīghāvu, verena verā sammanti;	2	
PA_kd_10:2.19.16	averena hi, tāta dīghāvu, verā sammantī”’ti.	2	
PA_kd_10:2.20.1	Atha kho, bhikkhave, brahmadatto kāsirājā—	2	
PA_kd_10:2.20.2	‘acchariyaṁ vata bho, abbhutaṁ vata bho.	2	
PA_kd_10:2.20.3_0	Yāva paṇḍito ayaṁ dīghāvu kumāro, yatra hi nāma pituno saṅkhittena bhāsitassa vitthārena	2	
PA_kd_10:2.20.3_1	atthaṁ ājānissatī’ti pettikaṁ balañca vāhanañca janapadañca kosañca koṭṭhāgārañca	2	
PA_kd_10:2.20.3_2	paṭipādesi, dhītarañca adāsi.	2	
PA_kd_10:2.20.4	Tesañhi nāma, bhikkhave, rājūnaṁ ādinnadaṇḍānaṁ ādinnasatthānaṁ evarūpaṁ khantisoraccaṁ bhavissati.	2	
PA_kd_10:2.20.5	Idha kho pana taṁ, bhikkhave, sobhetha yaṁ tumhe evaṁ svākkhāte dhammavinaye pabbajitā samānā khamā ca bhaveyyātha soratā cā”ti?	2	
PA_kd_10:2.20.6	Tatiyampi kho bhagavā te bhikkhū etadavoca—	2	
PA_kd_10:2.20.7	“alaṁ, bhikkhave, mā bhaṇḍanaṁ mā kalahaṁ mā viggahaṁ mā vivādan”ti.	2	
PA_kd_10:2.20.8	Tatiyampi kho so adhammavādī bhikkhu bhagavantaṁ etadavoca—	2	
PA_kd_10:2.20.9	“āgametu, bhante, bhagavā dhammassāmī;	2	
PA_kd_10:2.20.10	appossukko, bhante, bhagavā diṭṭhadhammasukhavihāramanuyutto viharatu.	2	
PA_kd_10:2.20.11	Mayametena bhaṇḍanena kalahena viggahena vivādena paññāyissāmā”ti.	2	
PA_kd_10:2.20.12	Atha kho bhagavā—	2	
PA_kd_10:2.20.13	“pariyādinnarūpā kho ime moghapurisā, nayime sukarā saññāpetun”ti—	2	
PA_kd_10:2.20.14	uṭṭhāyāsanā pakkāmi.	2	
PA_kd_10:2.20.15	Dīghāvubhāṇavāro niṭṭhito paṭhamo.	2	
PA_kd_10:3.1.1	Atha kho bhagavā pubbaṇhasamayaṁ nivāsetvā pattacīvaramādāya kosambiṁ piṇḍāya pāvisi.	3	
PA_kd_10:3.1.2	Kosambiyaṁ piṇḍāya caritvā pacchābhattaṁ piṇḍapātapaṭikkanto senāsanaṁ saṁsāmetvā pattacīvaramādāya saṅghamajjhe ṭhitakova imā gāthāyo abhāsi—	3	
PA_kd_10:3.1.3	“Puthusaddo samajano,	3	
PA_kd_10:3.1.4	na bālo koci maññatha;	3	
PA_kd_10:3.1.5	Saṅghasmiṁ bhijjamānasmiṁ,	3	
PA_kd_10:3.1.6	nāññaṁ bhiyyo amaññaruṁ.	3	
PA_kd_10:3.1.7	Parimuṭṭhā paṇḍitābhāsā,	3	
PA_kd_10:3.1.8	vācāgocarabhāṇino;	3	
PA_kd_10:3.1.9	Yāvicchanti mukhāyāmaṁ,	3	
PA_kd_10:3.1.10	yena nītā na taṁ vidū.	3	
PA_kd_10:3.1.11	Akkocchi maṁ avadhi maṁ,	3	
PA_kd_10:3.1.12	ajini maṁ ahāsi me;	3	
PA_kd_10:3.1.13	Ye ca taṁ upanayhanti,	3	
PA_kd_10:3.1.14	veraṁ tesaṁ na sammati.	3	
PA_kd_10:3.1.15	Akkocchi maṁ avadhi maṁ,	3	
PA_kd_10:3.1.16	ajini maṁ ahāsi me;	3	
PA_kd_10:3.1.17	Ye ca taṁ nupanayhanti,	3	
PA_kd_10:3.1.18	veraṁ tesūpasammati.	3	
PA_kd_10:3.1.19	Na hi verena verāni,	3	
PA_kd_10:3.1.20	sammantīdha kudācanaṁ;	3	
PA_kd_10:3.1.21	Averena ca sammanti,	3	
PA_kd_10:3.1.22	esadhammo sanantano.	3	
PA_kd_10:3.1.23	Pare ca na vijānanti,	3	
PA_kd_10:3.1.24	mayamettha yamāmase;	3	
PA_kd_10:3.1.25	Ye ca tattha vijānanti,	3	
PA_kd_10:3.1.26	tato sammanti medhagā.	3	
PA_kd_10:3.1.27	Aṭṭhicchinnā pāṇaharā,	3	
PA_kd_10:3.1.28	gavāssadhanahārino;	3	
PA_kd_10:3.1.29	Raṭṭhaṁ vilumpamānānaṁ,	3	
PA_kd_10:3.1.30	tesampi hoti saṅgati.	3	
PA_kd_10:3.1.31	Kasmā tumhāka no siyā.	3	
PA_kd_10:3.1.32	Sace labhetha nipakaṁ sahāyaṁ,	3	
PA_kd_10:3.1.33	Saddhiñcaraṁ sādhuvihāri dhīraṁ;	3	
PA_kd_10:3.1.34	Abhibhuyya sabbāni parissayāni,	3	
PA_kd_10:3.1.35	Careyya tenattamano satīmā.	3	
PA_kd_10:3.1.36	No ce labhetha nipakaṁ sahāyaṁ,	3	
PA_kd_10:3.1.37	Saddhiñcaraṁ sādhuvihāri dhīraṁ;	3	
PA_kd_10:3.1.38	Rājāva raṭṭhaṁ vijitaṁ pahāya,	3	
PA_kd_10:3.1.39	Eko care mātaṅgaraññeva nāgo.	3	
PA_kd_10:3.1.40	Ekassa caritaṁ seyyo,	3	
PA_kd_10:3.1.41	Natthi bāle sahāyatā;	3	
PA_kd_10:3.1.42	Eko care na ca pāpāni kayirā,	3	
PA_kd_10:3.1.43	Appossukko mātaṅgaraññeva nāgo”ti.	3	
PA_kd_10:4.1.0	3. Bālakaloṇakagamanakathā	4	
PA_kd_10:4.1.1	Atha kho bhagavā saṅghamajjhe ṭhitakova imā gāthāyo bhāsitvā yena bālakaloṇakagāmo tenupasaṅkami.	4	
PA_kd_10:4.1.2	Tena kho pana samayena āyasmā bhagu bālakaloṇakagāme viharati.	4	
PA_kd_10:4.1.3	Addasā kho āyasmā bhagu bhagavantaṁ dūratova āgacchantaṁ, disvāna āsanaṁ paññapesi, pādodakaṁ pādapīṭhaṁ pādakathalikaṁ upanikkhipi, paccuggantvā pattacīvaraṁ paṭiggahesi.	4	
PA_kd_10:4.1.4	Nisīdi bhagavā paññatte āsane, nisajja kho bhagavā pāde pakkhālesi.	4	
PA_kd_10:4.1.5	Āyasmāpi kho bhagu bhagavantaṁ abhivādetvā ekamantaṁ nisīdi.	4	
PA_kd_10:4.1.6	Ekamantaṁ nisinnaṁ kho āyasmantaṁ bhaguṁ bhagavā etadavoca—	4	
PA_kd_10:4.1.7	“kacci, bhikkhu, khamanīyaṁ;	4	
PA_kd_10:4.1.8	kacci yāpanīyaṁ, kacci piṇḍakena na kilamasī”ti?	4	
PA_kd_10:4.1.9	“Khamanīyaṁ, bhagavā, yāpanīyaṁ, bhagavā;	4	
PA_kd_10:4.1.10	na cāhaṁ, bhante, piṇḍakena kilamāmī”ti.	4	
PA_kd_10:4.1.11	Atha kho bhagavā āyasmantaṁ bhaguṁ dhammiyā kathāya sandassetvā samādapetvā samuttejetvā sampahaṁsetvā uṭṭhāyāsanā yena pācīnavaṁsadāyo tenupasaṅkami.	4	
PA_kd_10:4.2.0	4. Pācīnavaṁsadāyagamanakathā	4	
PA_kd_10:4.2.1	Tena kho pana samayena āyasmā ca anuruddho āyasmā ca nandiyo āyasmā ca kimilo pācīnavaṁsadāye viharanti.	4	
PA_kd_10:4.2.2	Addasā kho dāyapālo bhagavantaṁ dūratova āgacchantaṁ, disvāna bhagavantaṁ etadavoca—	4	
PA_kd_10:4.2.3	“mā, samaṇa, etaṁ dāyaṁ pāvisi.	4	
PA_kd_10:4.2.4	Santettha tayo kulaputtā attakāmarūpā viharanti.	4	
PA_kd_10:4.2.5	Mā tesaṁ aphāsumakāsī”ti.	4	
PA_kd_10:4.2.6	Assosi kho āyasmā anuruddho dāyapālassa bhagavatā saddhiṁ mantayamānassa, sutvāna dāyapālaṁ etadavoca—	4	
PA_kd_10:4.2.7	“māvuso dāyapāla, bhagavantaṁ vāresi.	4	
PA_kd_10:4.2.8	Satthā no bhagavā anuppatto”ti.	4	
PA_kd_10:4.2.9	Atha kho āyasmā anuruddho yenāyasmā ca nandiyo āyasmā ca kimilo tenupasaṅkami, upasaṅkamitvā āyasmantañca nandiyaṁ āyasmantañca kimilaṁ etadavoca—	4	
PA_kd_10:4.2.10	“abhikkamathāyasmanto abhikkamathāyasmanto, satthā no bhagavā anuppatto”ti.	4	
PA_kd_10:4.3.1_0	Atha kho āyasmā ca anuruddho āyasmā ca nandiyo āyasmā ca kimilo bhagavantaṁ paccuggantvā	4	
PA_kd_10:4.3.1_1	eko bhagavato pattacīvaraṁ paṭiggahesi, eko āsanaṁ paññapesi, eko pādodakaṁ pādapīṭhaṁ	4	
PA_kd_10:4.3.1_2	pādakathalikaṁ upanikkhipi.	4	
PA_kd_10:4.3.2	Nisīdi bhagavā paññatte āsane, nisajja kho bhagavā pāde pakkhālesi.	4	
PA_kd_10:4.3.3	Tepi kho āyasmanto bhagavantaṁ abhivādetvā ekamantaṁ nisīdiṁsu.	4	
PA_kd_10:4.3.4	Ekamantaṁ nisinnaṁ kho āyasmantaṁ anuruddhaṁ bhagavā etadavoca—	4	
PA_kd_10:4.3.5	“kacci vo, anuruddhā, khamanīyaṁ, kacci yāpanīyaṁ;	4	
PA_kd_10:4.3.6	kacci piṇḍakena na kilamathā”ti?	4	
PA_kd_10:4.3.7	“Khamanīyaṁ, bhagavā, yāpanīyaṁ, bhagavā;	4	
PA_kd_10:4.3.8	na ca mayaṁ, bhante, piṇḍakena kilamāmā”ti.	4	
PA_kd_10:4.3.9	“Kacci pana vo, anuruddhā, samaggā sammodamānā avivadamānā khīrodakībhūtā aññamaññaṁ piyacakkhūhi sampassantā viharathā”ti?	4	
PA_kd_10:4.3.10	“Taggha mayaṁ, bhante, samaggā sammodamānā avivadamānā khīrodakībhūtā aññamaññaṁ piyacakkhūhi sampassantā viharāmā”ti.	4	
PA_kd_10:4.3.11	“Yathā kathaṁ pana tumhe, anuruddhā, samaggā sammodamānā avivadamānā khīrodakībhūtā aññamaññaṁ piyacakkhūhi sampassantā viharathā”ti?	4	
PA_kd_10:4.4.1	“Idha mayhaṁ, bhante, evaṁ hoti—	4	
PA_kd_10:4.4.2	‘lābhā vata me, suladdhaṁ vata me, yohaṁ evarūpehi sabrahmacārīhi saddhiṁ viharāmī’ti.	4	
PA_kd_10:4.4.3	Tassa mayhaṁ, bhante, imesu āyasmantesu mettaṁ kāyakammaṁ paccupaṭṭhitaṁ āvi ceva raho ca;	4	
PA_kd_10:4.4.4	mettaṁ vacīkammaṁ …	4	
PA_kd_10:4.4.5	mettaṁ manokammaṁ paccupaṭṭhitaṁ āvi ceva raho ca.	4	
PA_kd_10:4.4.6	Tassa mayhaṁ, bhante, evaṁ hoti—	4	
PA_kd_10:4.4.7	‘yannūnāhaṁ sakaṁ cittaṁ nikkhipitvā imesaṁyeva āyasmantānaṁ cittassa vasena vatteyyan’ti.	4	
PA_kd_10:4.4.8	So kho ahaṁ, bhante, sakaṁ cittaṁ nikkhipitvā imesaṁyeva āyasmantānaṁ cittassa vasena vattāmi.	4	
PA_kd_10:4.4.9	Nānā hi kho no, bhante, kāyā, ekañca pana maññe cittan”ti.	4	
PA_kd_10:4.4.10	Āyasmāpi kho nandiyo …pe…	4	
PA_kd_10:4.4.11	āyasmāpi kho kimilo bhagavantaṁ etadavoca—	4	
PA_kd_10:4.4.12	“mayhampi kho, bhante, evaṁ hoti—	4	
PA_kd_10:4.4.13	‘lābhā vata me, suladdhaṁ vata me, yohaṁ evarūpehi sabrahmacārīhi saddhiṁ viharāmī’ti.	4	
PA_kd_10:4.4.14	Tassa mayhaṁ, bhante, imesu āyasmantesu mettaṁ kāyakammaṁ paccupaṭṭhitaṁ āvi ceva raho ca;	4	
PA_kd_10:4.4.15	mettaṁ vacīkammaṁ mettaṁ manokammaṁ paccupaṭṭhitaṁ āvi ceva raho ca.	4	
PA_kd_10:4.4.16	Tassa mayhaṁ, bhante, evaṁ hoti—	4	
PA_kd_10:4.4.17	‘yannūnāhaṁ sakaṁ cittaṁ nikkhipitvā imesaṁyeva āyasmantānaṁ cittassa vasena vatteyyan’ti.	4	
PA_kd_10:4.4.18	So kho ahaṁ, bhante, sakaṁ cittaṁ nikkhipitvā imesaṁyeva āyasmantānaṁ cittassa vasena vattāmi.	4	
PA_kd_10:4.4.19	Nānā hi kho no, bhante, kāyā, ekañca pana maññe cittanti.	4	
PA_kd_10:4.4.20	Evaṁ kho mayaṁ, bhante, samaggā sammodamānā avivadamānā khīrodakībhūtā aññamaññaṁ piyacakkhūhi sampassantā viharāmā”ti.	4	
PA_kd_10:4.5.1	“Kacci pana vo, anuruddhā, appamattā ātāpino pahitattā viharathā”ti?	4	
PA_kd_10:4.5.2	“Taggha mayaṁ, bhante, appamattā ātāpino pahitattā viharāmā”ti.	4	
PA_kd_10:4.5.3	“Yathā kathaṁ pana tumhe, anuruddhā, appamattā ātāpino pahitattā viharathā”ti?	4	
PA_kd_10:4.5.4_0	“Idha, bhante, amhākaṁ yo paṭhamaṁ gāmato piṇḍāya paṭikkamati so āsanaṁ paññapeti,	4	
PA_kd_10:4.5.4_1	pādodakaṁ pādapīṭhaṁ pādakathalikaṁ upanikkhipati, avakkārapātiṁ dhovitvā upaṭṭhāpeti,	4	
PA_kd_10:4.5.4_2	pānīyaṁ paribhojanīyaṁ upaṭṭhāpeti.	4	
PA_kd_10:4.5.5	Yo pacchā gāmato piṇḍāya paṭikkamati, sace hoti bhuttāvaseso, sace ākaṅkhati bhuñjati, no ce ākaṅkhati appaharite vā chaḍḍeti.	4	
PA_kd_10:4.5.6	Appāṇake vā udake opilāpeti.	4	
PA_kd_10:4.5.7	So āsanaṁ uddharati, pādodakaṁ pādapīṭhaṁ pādakathalikaṁ paṭisāmeti, avakkārapātiṁ dhovitvā paṭisāmeti, pānīyaṁ paribhojanīyaṁ paṭisāmeti, bhattaggaṁ sammajjati.	4	
PA_kd_10:4.5.8	Yo passati pānīyaghaṭaṁ vā paribhojanīyaghaṭaṁ vā vaccaghaṭaṁ vā rittaṁ tucchaṁ so upaṭṭhāpeti.	4	
PA_kd_10:4.5.9	Sacassa hoti avisayhaṁ, hatthavikārena dutiyaṁ āmantetvā hatthavilaṅghakena upaṭṭhāpema, na tveva mayaṁ, bhante, tappaccayā vācaṁ bhindāma.	4	
PA_kd_10:4.5.10	Pañcāhikaṁ kho pana mayaṁ, bhante, sabbarattiṁ dhammiyā kathāya sannisīdāma.	4	
PA_kd_10:4.5.11	Evaṁ kho mayaṁ, bhante, appamattā ātāpino pahitattā viharāmā”ti.	4	
PA_kd_10:4.6.0	5. Pālileyyakagamanakathā	4	
PA_kd_10:4.6.1_0	Atha kho bhagavā āyasmantañca anuruddhaṁ āyasmantañca nandiyaṁ āyasmantañca kimilaṁ	4	
PA_kd_10:4.6.1_1	dhammiyā kathāya sandassetvā samādapetvā samuttejetvā sampahaṁsetvā uṭṭhāyāsanā yena	4	
PA_kd_10:4.6.1_2	pālileyyakaṁ tena cārikaṁ pakkāmi.	4	
PA_kd_10:4.6.2	Anupubbena cārikaṁ caramāno yena pālileyyakaṁ tadavasari.	4	
PA_kd_10:4.6.3	Tatra sudaṁ bhagavā pālileyyake viharati rakkhitavanasaṇḍe bhaddasālamūle.	4	
PA_kd_10:4.6.4	Atha kho bhagavato rahogatassa paṭisallīnassa evaṁ cetaso parivitakko udapādi—	4	
PA_kd_10:4.6.5	“ahaṁ kho pubbe ākiṇṇo na phāsu vihāsiṁ tehi kosambakehi bhikkhūhi bhaṇḍanakārakehi kalahakārakehi vivādakārakehi bhassakārakehi saṅghe adhikaraṇakārakehi.	4	
PA_kd_10:4.6.6	Somhi etarahi eko adutiyo sukhaṁ phāsu viharāmi aññatreva tehi kosambakehi bhikkhūhi bhaṇḍanakārakehi kalahakārakehi vivādakārakehi bhassakārakehi saṅghe adhikaraṇakārakehī”ti.	4	
PA_kd_10:4.6.7_0	Aññataropi kho hatthināgo ākiṇṇo viharati hatthīhi hatthinīhi hatthikaḷabhehi hatthicchāpehi,	4	
PA_kd_10:4.6.7_1	chinnaggāni ceva tiṇāni khādati, obhaggobhaggañcassa sākhābhaṅgaṁ khādanti, āvilāni	4	
PA_kd_10:4.6.7_2	ca pānīyāni pivati, ogāhā cassa otiṇṇassa hatthiniyo kāyaṁ upanighaṁsantiyo gacchanti.	4	
PA_kd_10:4.6.8	Atha kho tassa hatthināgassa etadahosi—	4	
PA_kd_10:4.6.9_0	“ahaṁ kho ākiṇṇo viharāmi hatthīhi hatthinīhi hatthikaḷabhehi hatthicchāpehi, chinnaggāni	4	
PA_kd_10:4.6.9_1	ceva tiṇāni khādāmi, obhaggobhaggañca me sākhābhaṅgaṁ khādanti, āvilāni ca pānīyāni	4	
PA_kd_10:4.6.9_2	pivāmi, ogāhā ca me otiṇṇassa hatthiniyo kāyaṁ upanighaṁsantiyo gacchanti.	4	
PA_kd_10:4.6.10	Yannūnāhaṁ ekova gaṇasmā vūpakaṭṭho vihareyyan”ti.	4	
PA_kd_10:4.7.1_0	Atha kho so hatthināgo yūthā apakkamma yena pālileyyakaṁ rakkhitavanasaṇḍo bhaddasālamūlaṁ	4	
PA_kd_10:4.7.1_1	yena bhagavā tenupasaṅkami, upasaṅkamitvā soṇḍāya bhagavato pānīyaṁ paribhojanīyaṁ	4	
PA_kd_10:4.7.1_2	upaṭṭhāpeti, appaharitañca karoti.	4	
PA_kd_10:4.7.2	Atha kho tassa hatthināgassa etadahosi—	4	
PA_kd_10:4.7.3_0	“ahaṁ kho pubbe ākiṇṇo na phāsu vihāsiṁ hatthīhi hatthinīhi hatthikaḷabhehi hatthicchāpehi,	4	
PA_kd_10:4.7.3_1	chinnaggāni ceva tiṇāni khādiṁ, obhaggobhaggañca me sākhābhaṅgaṁ khādiṁsu, āvilāni	4	
PA_kd_10:4.7.3_2	ca pānīyāni apāyiṁ ogāhā ca me otiṇṇassa hatthiniyo kāyaṁ upanighaṁsantiyo agamaṁsu.	4	
PA_kd_10:4.7.4	Somhi etarahi eko adutiyo sukhaṁ phāsu viharāmi aññatreva hatthīhi hatthinīhi hatthikaḷabhehi hatthicchāpehī”ti.	4	
PA_kd_10:4.7.5	Atha kho bhagavā attano ca pavivekaṁ viditvā tassa ca hatthināgassa cetasā cetoparivitakkamaññāya tāyaṁ velāyaṁ imaṁ udānaṁ udānesi—	4	
PA_kd_10:4.7.6	“Etaṁ nāgassa nāgena,	4	
PA_kd_10:4.7.7	īsādantassa hatthino;	4	
PA_kd_10:4.7.8	Sameti cittaṁ cittena,	4	
PA_kd_10:4.7.9	yadeko ramatī vane”ti.	4	
PA_kd_10:5.1.1	Atha kho bhagavā pālileyyake yathābhirantaṁ viharitvā yena sāvatthi tena cārikaṁ pakkāmi.	5	
PA_kd_10:5.1.2	Anupubbena cārikaṁ caramāno yena sāvatthi tadavasari.	5	
PA_kd_10:5.1.3	Tatra sudaṁ bhagavā sāvatthiyaṁ viharati jetavane anāthapiṇḍikassa ārāme.	5	
PA_kd_10:5.1.4	Atha kho kosambakā upāsakā—	5	
PA_kd_10:5.1.5	“ime kho ayyā kosambakā bhikkhū bahuno amhākaṁ anatthassa kārakā.	5	
PA_kd_10:5.1.6	Imehi ubbāḷho bhagavā pakkanto.	5	
PA_kd_10:5.1.7_0	Handa mayaṁ ayye kosambake bhikkhū neva abhivādeyyāma, na paccuṭṭheyyāma, na añjalikammaṁ	5	
PA_kd_10:5.1.7_1	sāmīcikammaṁ kareyyāma, na sakkareyyāma, na garuṁ kareyyāma, na māneyyāma, na bhajeyyāma,	5	
PA_kd_10:5.1.7_2	na pūjeyyāma, upagatānampi piṇḍakaṁ na dajjeyyāma—	5	
PA_kd_10:5.1.8	evaṁ ime amhehi asakkariyamānā agarukariyamānā amāniyamānā abhajiyamānā apūjiyamānā asakkārapakatā pakkamissanti vā vibbhamissanti vā bhagavantaṁ vā pasādessantī”ti.	5	
PA_kd_10:5.2.1_0	Atha kho kosambakā upāsakā kosambake bhikkhū neva abhivādesuṁ, na paccuṭṭhesuṁ, na	5	
PA_kd_10:5.2.1_1	añjalikammaṁ sāmīcikammaṁ akaṁsu, na sakkariṁsu, na garuṁ kariṁsu, na mānesuṁ, na	5	
PA_kd_10:5.2.1_2	bhajesuṁ, na pūjesuṁ, upagatānampi piṇḍakaṁ na adaṁsu.	5	
PA_kd_10:5.2.2	Atha kho kosambakā bhikkhū kosambakehi upāsakehi asakkariyamānā agarukariyamānā amāniyamānā abhajiyamānā apūjiyamānā asakkārapakatā evamāhaṁsu—	5	
PA_kd_10:5.2.3	“handa mayaṁ, āvuso, sāvatthiṁ gantvā bhagavato santike imaṁ adhikaraṇaṁ vūpasameyyāmā”ti.	5	
PA_kd_10:5.2.4.0	6. Aṭṭhārasavatthukathā	5	
PA_kd_10:5.2.4.1	Atha kho kosambakā bhikkhū senāsanaṁ saṁsāmetvā pattacīvaramādāya yena sāvatthi tenupasaṅkamiṁsu.	5	
PA_kd_10:5.3.1	Assosi kho āyasmā sāriputto—	5	
PA_kd_10:5.3.2	“te kira kosambakā bhikkhū bhaṇḍanakārakā kalahakārakā vivādakārakā bhassakārakā saṅghe adhikaraṇakārakā sāvatthiṁ āgacchantī”ti.	5	
PA_kd_10:5.3.3	Atha kho āyasmā sāriputto yena bhagavā tenupasaṅkami, upasaṅkamitvā bhagavantaṁ abhivādetvā ekamantaṁ nisīdi.	5	
PA_kd_10:5.3.4	Ekamantaṁ nisinno kho āyasmā sāriputto bhagavantaṁ etadavoca—	5	
PA_kd_10:5.3.5	“te kira, bhante, kosambakā bhikkhū bhaṇḍanakārakā kalahakārakā vivādakārakā bhassakārakā saṅghe adhikaraṇakārakā sāvatthiṁ āgacchanti.	5	
PA_kd_10:5.3.6	Kathāhaṁ, bhante, tesu bhikkhūsu paṭipajjāmī”ti?	5	
PA_kd_10:5.3.7	“Tena hi tvaṁ, sāriputta, yathā dhammo tathā tiṭṭhāhī”ti.	5	
PA_kd_10:5.3.8	“Kathāhaṁ, bhante, jāneyyaṁ dhammaṁ vā adhammaṁ vā”ti?	5	
PA_kd_10:5.4.1	“Aṭṭhārasahi kho, sāriputta, vatthūhi adhammavādī jānitabbo.	5	
PA_kd_10:5.4.2	Idha, sāriputta, bhikkhu adhammaṁ dhammoti dīpeti,	5	
PA_kd_10:5.4.3	dhammaṁ adhammoti dīpeti;	5	
PA_kd_10:5.4.4	avinayaṁ vinayoti dīpeti,	5	
PA_kd_10:5.4.5	vinayaṁ avinayoti dīpeti;	5	
PA_kd_10:5.4.6	abhāsitaṁ alapitaṁ tathāgatena bhāsitaṁ lapitaṁ tathāgatenāti dīpeti,	5	
PA_kd_10:5.4.7	bhāsitaṁ lapitaṁ tathāgatena abhāsitaṁ alapitaṁ tathāgatenāti dīpeti;	5	
PA_kd_10:5.4.8	anāciṇṇaṁ tathāgatena āciṇṇaṁ tathāgatenāti dīpeti,	5	
PA_kd_10:5.4.9	āciṇṇaṁ tathāgatena anāciṇṇaṁ tathāgatenāti dīpeti;	5	
PA_kd_10:5.4.10	apaññattaṁ tathāgatena paññattaṁ tathāgatenāti dīpeti,	5	
PA_kd_10:5.4.11	paññattaṁ tathāgatena apaññattaṁ tathāgatenāti dīpeti;	5	
PA_kd_10:5.4.12	anāpattiṁ āpattīti dīpeti,	5	
PA_kd_10:5.4.13	āpattiṁ anāpattīti dīpeti;	5	
PA_kd_10:5.4.14	lahukaṁ āpattiṁ garukā āpattīti dīpeti,	5	
PA_kd_10:5.4.15	garukaṁ āpattiṁ lahukā āpattīti dīpeti;	5	
PA_kd_10:5.4.16	sāvasesaṁ āpattiṁ anavasesā āpattīti dīpeti,	5	
PA_kd_10:5.4.17	anavasesaṁ āpattiṁ sāvasesā āpattīti dīpeti;	5	
PA_kd_10:5.4.18	duṭṭhullaṁ āpattiṁ aduṭṭhullā āpattīti dīpeti,	5	
PA_kd_10:5.4.19	aduṭṭhullaṁ āpattiṁ duṭṭhullā āpattīti dīpeti—	5	
PA_kd_10:5.4.20	imehi kho, sāriputta, aṭṭhārasahi vatthūhi adhammavādī jānitabbo.	5	
PA_kd_10:5.5.1	Aṭṭhārasahi ca kho, sāriputta, vatthūhi dhammavādī jānitabbo.	5	
PA_kd_10:5.5.2	Idha, sāriputta, bhikkhu adhammaṁ adhammoti dīpeti,	5	
PA_kd_10:5.5.3	dhammaṁ dhammoti dīpeti;	5	
PA_kd_10:5.5.4	avinayaṁ avinayoti dīpeti,	5	
PA_kd_10:5.5.5	vinayaṁ vinayoti dīpeti;	5	
PA_kd_10:5.5.6	abhāsitaṁ alapitaṁ tathāgatena abhāsitaṁ alapitaṁ tathāgatenāti dīpeti,	5	
PA_kd_10:5.5.7	bhāsitaṁ lapitaṁ tathāgatena bhāsitaṁ lapitaṁ tathāgatenāti dīpeti;	5	
PA_kd_10:5.5.8	anāciṇṇaṁ tathāgatena anāciṇṇaṁ tathāgatenāti dīpeti,	5	
PA_kd_10:5.5.9	āciṇṇaṁ tathāgatena āciṇṇaṁ tathāgatenāti dīpeti;	5	
PA_kd_10:5.5.10	apaññattaṁ tathāgatena apaññattaṁ tathāgatenāti dīpeti,	5	
PA_kd_10:5.5.11	paññattaṁ tathāgatena paññattaṁ tathāgatenāti dīpeti;	5	
PA_kd_10:5.5.12	anāpattiṁ anāpattīti dīpeti,	5	
PA_kd_10:5.5.13	āpattiṁ āpattīti dīpeti;	5	
PA_kd_10:5.5.14	lahukaṁ āpattiṁ lahukā āpattīti dīpeti,	5	
PA_kd_10:5.5.15	garukaṁ āpattiṁ garukā āpattīti dīpeti;	5	
PA_kd_10:5.5.16	sāvasesaṁ āpattiṁ sāvasesā āpattīti dīpeti,	5	
PA_kd_10:5.5.17	anavasesaṁ āpattiṁ anavasesā āpattīti dīpeti;	5	
PA_kd_10:5.5.18	duṭṭhullaṁ āpattiṁ duṭṭhullā āpattīti dīpeti,	5	
PA_kd_10:5.5.19	aduṭṭhullaṁ āpattiṁ aduṭṭhullā āpattīti dīpeti—	5	
PA_kd_10:5.5.20	imehi kho, sāriputta, aṭṭhārasahi vatthūhi dhammavādī jānitabbo”ti.	5	
PA_kd_10:5.6.1	Assosi kho āyasmā mahāmoggallāno …pe…	5	
PA_kd_10:5.6.2	assosi kho āyasmā mahākassapo …	5	
PA_kd_10:5.6.3	assosi kho āyasmā mahākaccāno …	5	
PA_kd_10:5.6.4	assosi kho āyasmā mahākoṭṭhiko …	5	
PA_kd_10:5.6.5	assosi kho āyasmā mahākappino …	5	
PA_kd_10:5.6.6	assosi kho āyasmā mahācundo …	5	
PA_kd_10:5.6.7	assosi kho āyasmā anuruddho …	5	
PA_kd_10:5.6.8	assosi kho āyasmā revato …	5	
PA_kd_10:5.6.9	assosi kho āyasmā upāli …	5	
PA_kd_10:5.6.10	assosi kho āyasmā ānando …	5	
PA_kd_10:5.6.11	assosi kho āyasmā rāhulo—	5	
PA_kd_10:5.6.12	“te kira kosambakā bhikkhū bhaṇḍanakārakā kalahakārakā vivādakārakā bhassakārakā saṅghe adhikaraṇakārakā sāvatthiṁ āgacchantī”ti.	5	
PA_kd_10:5.6.13	Atha kho āyasmā rāhulo yena bhagavā tenupasaṅkami, upasaṅkamitvā bhagavantaṁ abhivādetvā ekamantaṁ nisīdi.	5	
PA_kd_10:5.6.14	Ekamantaṁ nisinno kho āyasmā rāhulo bhagavantaṁ etadavoca—	5	
PA_kd_10:5.6.15	“te kira, bhante, kosambakā bhikkhū bhaṇḍanakārakā kalahakārakā vivādakārakā bhassakārakā saṅghe adhikaraṇakārakā sāvatthiṁ āgacchanti.	5	
PA_kd_10:5.6.16	Kathāhaṁ, bhante, tesu bhikkhūsu paṭipajjāmī”ti?	5	
PA_kd_10:5.6.17	“Tena hi tvaṁ, rāhula, yathā dhammo tathā tiṭṭhāhī”ti.	5	
PA_kd_10:5.6.18	“Kathāhaṁ, bhante, jāneyyaṁ dhammaṁ vā adhammaṁ vā”ti?	5	
PA_kd_10:5.6.19	“Aṭṭhārasahi kho, rāhula, vatthūhi adhammavādī jānitabbo.	5	
PA_kd_10:5.6.20	Idha, rāhula, bhikkhu adhammaṁ dhammoti dīpeti, dhammaṁ adhammoti dīpeti;	5	
PA_kd_10:5.6.21	avinayaṁ vinayoti dīpeti, vinayaṁ avinayoti dīpeti;	5	
PA_kd_10:5.6.22	abhāsitaṁ alapitaṁ tathāgatena bhāsitaṁ lapitaṁ tathāgatenāti dīpeti, bhāsitaṁ lapitaṁ tathāgatena abhāsitaṁ alapitaṁ tathāgatenāti dīpeti;	5	
PA_kd_10:5.6.23	anāciṇṇaṁ tathāgatena āciṇṇaṁ tathāgatenāti dīpeti, āciṇṇaṁ tathāgatena anāciṇṇaṁ tathāgatenāti dīpeti;	5	
PA_kd_10:5.6.24	apaññattaṁ tathāgatena paññattaṁ tathāgatenāti dīpeti, paññattaṁ tathāgatena apaññattaṁ tathāgatenāti dīpeti;	5	
PA_kd_10:5.6.25	anāpattiṁ āpattīti dīpeti, āpattiṁ anāpattīti dīpeti;	5	
PA_kd_10:5.6.26	lahukaṁ āpattiṁ garukā āpattīti dīpeti, garukaṁ āpattiṁ lahukā āpattīti dīpeti;	5	
PA_kd_10:5.6.27	sāvasesaṁ āpattiṁ anavasesā āpattīti dīpeti, anavasesaṁ āpattiṁ sāvasesā āpattīti dīpeti;	5	
PA_kd_10:5.6.28	duṭṭhullaṁ āpattiṁ aduṭṭhullā āpattīti dīpeti, aduṭṭhullaṁ āpattiṁ duṭṭhullā āpattīti dīpeti—	5	
PA_kd_10:5.6.29	imehi kho, rāhula, aṭṭhārasahi vatthūhi adhammavādī jānitabbo.	5	
PA_kd_10:5.6.30	Aṭṭhārasahi ca kho, rāhula, vatthūhi dhammavādī jānitabbo.	5	
PA_kd_10:5.6.31	Idha, rāhula, bhikkhu adhammaṁ adhammoti dīpeti, dhammaṁ dhammoti dīpeti;	5	
PA_kd_10:5.6.32	avinayaṁ avinayoti dīpeti, vinayaṁ vinayoti dīpeti;	5	
PA_kd_10:5.6.33	abhāsitaṁ alapitaṁ tathāgatena abhāsitaṁ alapitaṁ tathāgatenāti dīpeti, bhāsitaṁ lapitaṁ tathāgatena bhāsitaṁ lapitaṁ tathāgatenāti dīpeti;	5	
PA_kd_10:5.6.34	anāciṇṇaṁ tathāgatena anāciṇṇaṁ tathāgatenāti dīpeti, āciṇṇaṁ tathāgatena āciṇṇaṁ tathāgatenāti dīpeti;	5	
PA_kd_10:5.6.35	apaññattaṁ tathāgatena apaññattaṁ tathāgatenāti dīpeti, paññattaṁ tathāgatena paññattaṁ tathāgatenāti dīpeti;	5	
PA_kd_10:5.6.36	anāpattiṁ anāpattīti dīpeti, āpattiṁ āpattīti dīpeti;	5	
PA_kd_10:5.6.37	lahukaṁ āpattiṁ lahukā āpattīti dīpeti, garukaṁ āpattiṁ garukā āpattīti dīpeti;	5	
PA_kd_10:5.6.38	sāvasesaṁ āpattiṁ sāvasesā āpattīti dīpeti, anavasesaṁ āpattiṁ anavasesā āpattīti dīpeti;	5	
PA_kd_10:5.6.39	duṭṭhullaṁ āpattiṁ duṭṭhullā āpattīti dīpeti, aduṭṭhullaṁ āpattiṁ aduṭṭhullā āpattīti dīpeti—	5	
PA_kd_10:5.6.40	imehi kho, rāhula, aṭṭhārasahi vatthūhi dhammavādī jānitabbo”ti.	5	
PA_kd_10:5.7.1	Assosi kho mahāpajāpati gotamī—	5	
PA_kd_10:5.7.2	“te kira kosambakā bhikkhū bhaṇḍanakārakā kalahakārakā vivādakārakā bhassakārakā saṅghe adhikaraṇakārakā sāvatthiṁ āgacchantī”ti.	5	
PA_kd_10:5.7.3	Atha kho mahāpajāpati gotamī yena bhagavā tenupasaṅkami, upasaṅkamitvā bhagavantaṁ abhivādetvā ekamantaṁ aṭṭhāsi.	5	
PA_kd_10:5.7.4	Ekamantaṁ ṭhitā kho mahāpajāpati gotamī bhagavantaṁ etadavoca—	5	
PA_kd_10:5.7.5	“te kira, bhante, kosambakā bhikkhū bhaṇḍanakārakā kalahakārakā vivādakārakā bhassakārakā saṅghe adhikaraṇakārakā sāvatthiṁ āgacchanti.	5	
PA_kd_10:5.7.6	Kathāhaṁ, bhante, tesu bhikkhūsu paṭipajjāmī”ti?	5	
PA_kd_10:5.7.7	“Tena hi tvaṁ, gotami, ubhayattha dhammaṁ suṇa.	5	
PA_kd_10:5.7.8	Ubhayattha dhammaṁ sutvā ye tattha bhikkhū dhammavādino tesaṁ diṭṭhiñca khantiñca ruciñca ādāyañca rocehi.	5	
PA_kd_10:5.7.9	Yañca kiñci bhikkhunisaṅghena bhikkhusaṅghato paccāsīsitabbaṁ sabbaṁ taṁ dhammavāditova paccāsīsitabban”ti.	5	
PA_kd_10:5.8.1	Assosi kho anāthapiṇḍiko gahapati—	5	
PA_kd_10:5.8.2	“te kira kosambakā bhikkhū bhaṇḍanakārakā kalahakārakā vivādakārakā bhassakārakā saṅghe adhikaraṇakārakā sāvatthiṁ āgacchantī”ti.	5	
PA_kd_10:5.8.3	Atha kho anāthapiṇḍiko gahapati yena bhagavā tenupasaṅkami, upasaṅkamitvā bhagavantaṁ abhivādetvā ekamantaṁ nisīdi.	5	
PA_kd_10:5.8.4	Ekamantaṁ nisinno kho anāthapiṇḍiko gahapati bhagavantaṁ etadavoca—	5	
PA_kd_10:5.8.5	“te kira, bhante, kosambakā bhikkhū bhaṇḍanakārakā kalahakārakā vivādakārakā bhassakārakā saṅghe adhikaraṇakārakā sāvatthiṁ āgacchanti.	5	
PA_kd_10:5.8.6	Kathāhaṁ, bhante, tesu bhikkhūsu paṭipajjāmī”ti?	5	
PA_kd_10:5.8.7	“Tena hi tvaṁ, gahapati, ubhayattha dānaṁ dehi.	5	
PA_kd_10:5.8.8	Ubhayattha dānaṁ datvā ubhayattha dhammaṁ suṇa.	5	
PA_kd_10:5.8.9	Ubhayattha dhammaṁ sutvā ye tattha bhikkhū dhammavādino tesaṁ diṭṭhiñca khantiñca ruciñca ādāyañca rocehī”ti.	5	
PA_kd_10:5.9.1	Assosi kho visākhā migāramātā—	5	
PA_kd_10:5.9.2	“te kira kosambakā bhikkhū bhaṇḍanakārakā kalahakārakā vivādakārakā bhassakārakā saṅghe adhikaraṇakārakā sāvatthiṁ āgacchantī”ti.	5	
PA_kd_10:5.9.3	Atha kho visākhā migāramātā yena bhagavā tenupasaṅkami, upasaṅkamitvā bhagavantaṁ abhivādetvā ekamantaṁ nisīdi.	5	
PA_kd_10:5.9.4	Ekamantaṁ nisinnā kho visākhā migāramātā bhagavantaṁ etadavoca—	5	
PA_kd_10:5.9.5	“te kira, bhante, kosambakā bhikkhū bhaṇḍanakārakā kalahakārakā vivādakārakā bhassakārakā saṅghe adhikaraṇakārakā sāvatthiṁ āgacchanti.	5	
PA_kd_10:5.9.6	Kathāhaṁ, bhante, tesu bhikkhūsu paṭipajjāmī”ti?	5	
PA_kd_10:5.9.7	“Tena hi tvaṁ, visākhe, ubhayattha dānaṁ dehi.	5	
PA_kd_10:5.9.8	Ubhayattha dānaṁ datvā ubhayattha dhammaṁ suṇa.	5	
PA_kd_10:5.9.9	Ubhayattha dhammaṁ sutvā ye tattha bhikkhū dhammavādino tesaṁ diṭṭhiñca khantiñca ruciñca ādāyañca rocehī”ti.	5	
PA_kd_10:5.10.1	Atha kho kosambakā bhikkhū anupubbena yena sāvatthi tadavasaruṁ.	5	
PA_kd_10:5.10.2	Atha kho āyasmā sāriputto yena bhagavā tenupasaṅkami, upasaṅkamitvā bhagavantaṁ abhivādetvā ekamantaṁ nisīdi.	5	
PA_kd_10:5.10.3	Ekamantaṁ nisinno kho āyasmā sāriputto bhagavantaṁ etadavoca—	5	
PA_kd_10:5.10.4	“te kira, bhante, kosambakā bhikkhū bhaṇḍanakārakā kalahakārakā vivādakārakā bhassakārakā saṅghe adhikaraṇakārakā sāvatthiṁ anuppattā.	5	
PA_kd_10:5.10.5	Kathaṁ nu kho, bhante, tesu bhikkhūsu senāsane paṭipajjitabban”ti?	5	
PA_kd_10:5.10.6	“Tena hi, sāriputta, vivittaṁ senāsanaṁ dātabban”ti.	5	
PA_kd_10:5.10.7	“Sace pana, bhante, vivittaṁ na hoti, kathaṁ paṭipajjitabban”ti?	5	
PA_kd_10:5.10.8	“Tena hi, sāriputta, vivittaṁ katvāpi dātabbaṁ,	5	
PA_kd_10:5.10.9	na tvevāhaṁ, sāriputta, kenaci pariyāyena vuḍḍhatarassa bhikkhuno senāsanaṁ paṭibāhitabbanti vadāmi.	5	
PA_kd_10:5.10.10	Yo paṭibāheyya, āpatti dukkaṭassā”ti.	5	
PA_kd_10:5.10.11	“Āmise pana, bhante, kathaṁ paṭipajjitabban”ti?	5	
PA_kd_10:5.10.12	“Āmisaṁ kho, sāriputta, sabbesaṁ samakaṁ bhājetabban”ti.	5	
PA_kd_10:5.11.0	7. Osāraṇānujānana	5	
PA_kd_10:5.11.1	Atha kho tassa ukkhittakassa bhikkhuno dhammañca vinayañca paccavekkhantassa etadahosi—	5	
PA_kd_10:5.11.2	“āpatti esā, nesā anāpatti.	5	
PA_kd_10:5.11.3	Āpannomhi, namhi anāpanno.	5	
PA_kd_10:5.11.4	Ukkhittomhi, namhi anukkhitto.	5	
PA_kd_10:5.11.5	Dhammikenamhi kammena ukkhitto akuppena ṭhānārahenā”ti.	5	
PA_kd_10:5.11.6	Atha kho so ukkhittako bhikkhu yena ukkhittānuvattakā bhikkhū tenupasaṅkami, upasaṅkamitvā ukkhittānuvattake bhikkhū etadavoca—	5	
PA_kd_10:5.11.7	“āpatti esā, āvuso;	5	
PA_kd_10:5.11.8	nesā anāpatti.	5	
PA_kd_10:5.11.9	Āpannomhi, namhi anāpanno.	5	
PA_kd_10:5.11.10	Ukkhittomhi, namhi anukkhitto.	5	
PA_kd_10:5.11.11	Dhammikenamhi kammena ukkhitto akuppena ṭhānārahena.	5	
PA_kd_10:5.11.12	Etha maṁ āyasmanto osārethā”ti.	5	
PA_kd_10:5.12.1	Atha kho te ukkhittānuvattakā bhikkhū taṁ ukkhittakaṁ bhikkhuṁ ādāya yena bhagavā tenupasaṅkamiṁsu, upasaṅkamitvā bhagavantaṁ abhivādetvā ekamantaṁ nisīdiṁsu.	5	
PA_kd_10:5.12.2	Ekamantaṁ nisinnā kho te bhikkhū bhagavantaṁ etadavocuṁ—	5	
PA_kd_10:5.12.3	“ayaṁ, bhante, ukkhittako bhikkhu evamāha—	5	
PA_kd_10:5.12.4	‘āpatti esā, āvuso;	5	
PA_kd_10:5.12.5	nesā anāpatti.	5	
PA_kd_10:5.12.6	Āpannomhi, namhi anāpanno.	5	
PA_kd_10:5.12.7	Ukkhittomhi, namhi anukkhitto.	5	
PA_kd_10:5.12.8	Dhammikenamhi kammena ukkhitto akuppena ṭhānārahena.	5	
PA_kd_10:5.12.9	Etha maṁ āyasmanto osārethā’ti.	5	
PA_kd_10:5.12.10	Kathaṁ nu kho, bhante, paṭipajjitabban”ti?	5	
PA_kd_10:5.12.11	“Āpatti esā, bhikkhave;	5	
PA_kd_10:5.12.12	nesā anāpatti.	5	
PA_kd_10:5.12.13	Āpanno eso bhikkhu, neso bhikkhu anāpanno.	5	
PA_kd_10:5.12.14	Ukkhitto eso bhikkhu, neso bhikkhu anukkhitto.	5	
PA_kd_10:5.12.15	Dhammikena kammena ukkhitto akuppena ṭhānārahena.	5	
PA_kd_10:5.12.16	Yato ca kho so, bhikkhave, bhikkhu āpanno ca ukkhitto ca passati ca, tena hi, bhikkhave, taṁ bhikkhuṁ osārethā”ti.	5	
PA_kd_10:5.13.0	8. Saṅghasāmaggīkathā	5	
PA_kd_10:5.13.1	Atha kho te ukkhittānuvattakā bhikkhū taṁ ukkhittakaṁ bhikkhuṁ osāretvā yena ukkhepakā bhikkhū tenupasaṅkamiṁsu, upasaṅkamitvā ukkhepake bhikkhū etadavocuṁ—	5	
PA_kd_10:5.13.2_0	“yasmiṁ, āvuso, vatthusmiṁ ahosi saṅghassa bhaṇḍanaṁ kalaho viggaho vivādo saṅghabhedo	5	
PA_kd_10:5.13.2_1	saṅgharāji saṅghavavatthānaṁ saṅghanānākaraṇaṁ, so eso bhikkhu āpanno ca ukkhitto	5	
PA_kd_10:5.13.2_2	ca passi ca osārito ca.	5	
PA_kd_10:5.13.3	Handa mayaṁ, āvuso, tassa vatthussa vūpasamāya saṅghasāmaggiṁ karomā”ti.	5	
PA_kd_10:5.13.4	Atha kho te ukkhepakā bhikkhū yena bhagavā tenupasaṅkamiṁsu, upasaṅkamitvā bhagavantaṁ abhivādetvā ekamantaṁ nisīdiṁsu.	5	
PA_kd_10:5.13.5	Ekamantaṁ nisinnā kho te bhikkhū bhagavantaṁ etadavocuṁ—	5	
PA_kd_10:5.13.6	“te, bhante, ukkhittānuvattakā bhikkhū evamāhaṁsu—	5	
PA_kd_10:5.13.7_0	‘yasmiṁ, āvuso, vatthusmiṁ ahosi saṅghassa bhaṇḍanaṁ kalaho viggaho vivādo saṅghabhedo	5	
PA_kd_10:5.13.7_1	saṅgharāji saṅghavavatthānaṁ saṅghanānākaraṇaṁ, so eso bhikkhu āpanno ca ukkhitto	5	
PA_kd_10:5.13.7_2	ca passi ca osārito ca.	5	
PA_kd_10:5.13.8	Handa mayaṁ, āvuso, tassa vatthussa vūpasamāya saṅghasāmaggiṁ karomā’ti.	5	
PA_kd_10:5.13.9	Kathaṁ nu kho, bhante, paṭipajjitabban”ti?	5	
PA_kd_10:5.14.1	“Yato ca kho so, bhikkhave, bhikkhu āpanno ca ukkhitto ca passi ca osārito ca, tena hi, bhikkhave, saṅgho tassa vatthussa vūpasamāya saṅghasāmaggiṁ karotu.	5	
PA_kd_10:5.14.2	Evañca pana, bhikkhave, kātabbā.	5	
PA_kd_10:5.14.3	Sabbeheva ekajjhaṁ sannipatitabbaṁ gilānehi ca agilānehi ca.	5	
PA_kd_10:5.14.4	Na kehici chando dātabbo.	5	
PA_kd_10:5.14.5	Sannipatitvā byattena bhikkhunā paṭibalena saṅgho ñāpetabbo—	5	
PA_kd_10:5.14.6	‘Suṇātu me, bhante, saṅgho.	5	
PA_kd_10:5.14.7_0	Yasmiṁ vatthusmiṁ ahosi saṅghassa bhaṇḍanaṁ kalaho viggaho vivādo saṅghabhedo saṅgharāji	5	
PA_kd_10:5.14.7_1	saṅghavavatthānaṁ saṅghanānākaraṇaṁ, so eso bhikkhu āpanno ca ukkhitto ca passi ca osārito ca.	5	
PA_kd_10:5.14.8	Yadi saṅghassa pattakallaṁ, saṅgho tassa vatthussa vūpasamāya saṅghasāmaggiṁ kareyya.	5	
PA_kd_10:5.14.9	Esā ñatti.	5	
PA_kd_10:5.14.10	Suṇātu me, bhante, saṅgho.	5	
PA_kd_10:5.14.11_0	Yasmiṁ vatthusmiṁ ahosi saṅghassa bhaṇḍanaṁ kalaho viggaho vivādo saṅghabhedo saṅgharāji	5	
PA_kd_10:5.14.11_1	saṅghavavatthānaṁ saṅghanānākaraṇaṁ, so eso bhikkhu āpanno ca ukkhitto ca passi ca osārito ca.	5	
PA_kd_10:5.14.12	Saṅgho tassa vatthussa vūpasamāya saṅghasāmaggiṁ karoti.	5	
PA_kd_10:5.14.13	Yassāyasmato khamati tassa vatthussa vūpasamāya saṅghasāmaggiyā karaṇaṁ, so tuṇhassa, yassa nakkhamati so bhāseyya.	5	
PA_kd_10:5.14.14	Katā saṅghena tassa vatthussa vūpasamāya saṅghasāmaggī.	5	
PA_kd_10:5.14.15	Nihato saṅghabhedo, nihatā saṅgharāji, nihataṁ saṅghavavatthānaṁ, nihataṁ saṅghanānākaraṇaṁ.	5	
PA_kd_10:5.14.16	Khamati saṅghassa, tasmā tuṇhī, evametaṁ dhārayāmī’ti.	5	
PA_kd_10:5.14.17	Tāvadeva uposatho kātabbo, pātimokkhaṁ uddisitabban”ti.	5	
PA_kd_10:6.1.0	9. Upālisaṅghasāmaggīpucchā	6	
PA_kd_10:6.1.1	Atha kho āyasmā upāli yena bhagavā tenupasaṅkami, upasaṅkamitvā bhagavantaṁ abhivādetvā ekamantaṁ nisīdi.	6	
PA_kd_10:6.1.2	Ekamantaṁ nisinno kho āyasmā upāli bhagavantaṁ etadavoca—	6	
PA_kd_10:6.1.3_0	“yasmiṁ, bhante, vatthusmiṁ hoti saṅghassa bhaṇḍanaṁ kalaho viggaho vivādo saṅghabhedo	6	
PA_kd_10:6.1.3_1	saṅgharāji saṅghavavatthānaṁ saṅghanānākaraṇaṁ, saṅgho taṁ vatthuṁ avinicchinitvā	6	
PA_kd_10:6.1.3_2	amūlā mūlaṁ gantvā saṅghasāmaggiṁ karoti, dhammikā nu kho sā, bhante, saṅghasāmaggī”ti?	6	
PA_kd_10:6.1.4_0	“Yasmiṁ, upāli, vatthusmiṁ hoti saṅghassa bhaṇḍanaṁ kalaho viggaho vivādo saṅghabhedo	6	
PA_kd_10:6.1.4_1	saṅgharāji saṅghavavatthānaṁ saṅghanānākaraṇaṁ, saṅgho taṁ vatthuṁ avinicchinitvā	6	
PA_kd_10:6.1.4_2	amūlā mūlaṁ gantvā saṅghasāmaggiṁ karoti, adhammikā sā, upāli, saṅghasāmaggī”ti.	6	
PA_kd_10:6.1.5_0	“Yasmiṁ pana, bhante, vatthusmiṁ hoti saṅghassa bhaṇḍanaṁ kalaho viggaho vivādo saṅghabhedo	6	
PA_kd_10:6.1.5_1	saṅgharāji saṅghavavatthānaṁ saṅghanānākaraṇaṁ, saṅgho taṁ vatthuṁ vinicchinitvā	6	
PA_kd_10:6.1.5_2	mūlā mūlaṁ gantvā saṅghasāmaggiṁ karoti, dhammikā nu kho sā, bhante, saṅghasāmaggī”ti?	6	
PA_kd_10:6.1.6_0	“Yasmiṁ, upāli, vatthusmiṁ hoti saṅghassa bhaṇḍanaṁ kalaho viggaho vivādo saṅghabhedo	6	
PA_kd_10:6.1.6_1	saṅgharāji saṅghavavatthānaṁ saṅghanānākaraṇaṁ, saṅgho taṁ vatthuṁ vinicchinitvā	6	
PA_kd_10:6.1.6_2	mūlā mūlaṁ gantvā saṅghasāmaggiṁ karoti, dhammikā sā, upāli, saṅghasāmaggī”ti.	6	
PA_kd_10:6.2.1	“Kati nu kho, bhante, saṅghasāmaggiyo”ti?	6	
PA_kd_10:6.2.2	“Dvemā, upāli, saṅghasāmaggiyo—	6	
PA_kd_10:6.2.3	atthupāli, saṅghasāmaggī atthāpetā byañjanupetā;	6	
PA_kd_10:6.2.4	atthupāli, saṅghasāmaggī atthupetā ca byañjanupetā ca.	6	
PA_kd_10:6.2.5	Katamā ca, upāli, saṅghasāmaggī atthāpetā byañjanupetā?	6	
PA_kd_10:6.2.6_0	Yasmiṁ, upāli, vatthusmiṁ hoti saṅghassa bhaṇḍanaṁ kalaho viggaho vivādo saṅghabhedo	6	
PA_kd_10:6.2.6_1	saṅgharāji saṅghavavatthānaṁ saṅghanānākaraṇaṁ, saṅgho taṁ vatthuṁ avinicchinitvā	6	
PA_kd_10:6.2.6_2	amūlā mūlaṁ gantvā saṅghasāmaggiṁ karoti, ayaṁ vuccati, upāli, saṅghasāmaggī atthāpetā byañjanupetā.	6	
PA_kd_10:6.2.7	Katamā ca, upāli, saṅghasāmaggī atthupetā ca byañjanupetā ca?	6	
PA_kd_10:6.2.8_0	Yasmiṁ, upāli, vatthusmiṁ hoti saṅghassa bhaṇḍanaṁ kalaho viggaho vivādo saṅghabhedo	6	
PA_kd_10:6.2.8_1	saṅgharāji saṅghavavatthānaṁ saṅghanānākaraṇaṁ, saṅgho taṁ vatthuṁ vinicchinitvā	6	
PA_kd_10:6.2.8_2	mūlā mūlaṁ gantvā saṅghasāmaggiṁ karoti, ayaṁ vuccati, upāli, saṅghasāmaggī atthupetā ca byañjanupetā ca.	6	
PA_kd_10:6.2.9	Imā kho, upāli, dve saṅghasāmaggiyo”ti.	6	
PA_kd_10:6.3.1	Atha kho āyasmā upāli uṭṭhāyāsanā ekaṁsaṁ uttarāsaṅgaṁ karitvā yena bhagavā tenañjaliṁ paṇāmetvā bhagavantaṁ gāthāya ajjhabhāsi—	6	
PA_kd_10:6.3.2	“Saṅghassa kiccesu ca mantanāsu ca,	6	
PA_kd_10:6.3.3	Atthesu jātesu vinicchayesu ca;	6	
PA_kd_10:6.3.4	Kathaṁpakārodha naro mahatthiko,	6	
PA_kd_10:6.3.5	Bhikkhu kathaṁ hotidha paggahāraho”ti.	6	
PA_kd_10:6.3.6	“Anānuvajjo paṭhamena sīlato,	6	
PA_kd_10:6.3.7	Avekkhitācāro susaṁvutindriyo;	6	
PA_kd_10:6.3.8	Paccatthikā nūpavadanti dhammato,	6	
PA_kd_10:6.3.9	Na hissa taṁ hoti vadeyyu yena naṁ.	6	
PA_kd_10:6.3.10	So tādiso sīlavisuddhiyā ṭhito,	6	
PA_kd_10:6.3.11	Visārado hoti visayha bhāsati;	6	
PA_kd_10:6.3.12	Nacchambhati parisagato na vedhati,	6	
PA_kd_10:6.3.13	Atthaṁ na hāpeti anuyyutaṁ bhaṇaṁ.	6	
PA_kd_10:6.3.14	Tatheva pañhaṁ parisāsu pucchito,	6	
PA_kd_10:6.3.15	Na ceva pajjhāyati na maṅku hoti;	6	
PA_kd_10:6.3.16	So kālāgataṁ byākaraṇārahaṁ vaco,	6	
PA_kd_10:6.3.17	Rañjeti viññūparisaṁ vicakkhaṇo.	6	
PA_kd_10:6.3.18	Sagāravo vuḍḍhataresu bhikkhusu,	6	
PA_kd_10:6.3.19	Ācerakamhi ca sake visārado;	6	
PA_kd_10:6.3.20	Alaṁ pametuṁ paguṇo kathetave,	6	
PA_kd_10:6.3.21	Paccatthikānañca viraddhikovido.	6	
PA_kd_10:6.3.22	Paccatthikā yena vajanti niggahaṁ,	6	
PA_kd_10:6.3.23	Mahājano saññapanañca gacchati;	6	
PA_kd_10:6.3.24	Sakañca ādāyamayaṁ na riñcati,	6	
PA_kd_10:6.3.25	Viyākaraṁ pañhamanūpaghātikaṁ.	6	
PA_kd_10:6.3.26	Dūteyyakammesu alaṁ samuggaho,	6	
PA_kd_10:6.3.27	Saṅghassa kiccesu ca āhu naṁ yathā;	6	
PA_kd_10:6.3.28	Karaṁ vaco bhikkhugaṇena pesito,	6	
PA_kd_10:6.3.29	Ahaṁ karomīti na tena maññati.	6	
PA_kd_10:6.3.30	Āpajjati yāvatakesu vatthusu,	6	
PA_kd_10:6.3.31	Āpattiyā hoti yathā ca vuṭṭhiti;	6	
PA_kd_10:6.3.32	Ete vibhaṅgā ubhayassa svāgatā,	6	
PA_kd_10:6.3.33	Āpatti vuṭṭhānapadassa kovido.	6	
PA_kd_10:6.3.34	Nissāraṇaṁ gacchati yāni cācaraṁ,	6	
PA_kd_10:6.3.35	Nissārito hoti yathā ca vattanā;	6	
PA_kd_10:6.3.36	Osāraṇaṁ taṁvusitassa jantuno,	6	
PA_kd_10:6.3.37	Etampi jānāti vibhaṅgakovido.	6	
PA_kd_10:6.3.38	Sagāravo vuḍḍhataresu bhikkhusu,	6	
PA_kd_10:6.3.39	Navesu theresu ca majjhimesu ca;	6	
PA_kd_10:6.3.40	Mahājanassatthacarodha paṇḍito,	6	
PA_kd_10:6.3.41	So tādiso bhikkhu idha paggahāraho”ti.	6	
PA_kd_10:6.3.42	Kosambakakkhandhako dasamo.	6	
PA_kd_10:6.3.43	Tassuddānaṁ	6	
PA_kd_10:6.3.44	Kosambiyaṁ jinavaro,	6	
PA_kd_10:6.3.45	vivādāpattidassane;	6	
PA_kd_10:6.3.46	Nukkhipeyya yasmiṁ tasmiṁ,	6	
PA_kd_10:6.3.47	saddhāyāpatti desaye.	6	
PA_kd_10:6.3.48	Antosīmāyaṁ tattheva,	6	
PA_kd_10:6.3.49	bālakañceva vaṁsadā;	6	
PA_kd_10:6.3.50	Pālileyyā ca sāvatthi,	6	
PA_kd_10:6.3.51	sāriputto ca kolito.	6	
PA_kd_10:6.3.52	Mahākassapakaccānā,	6	
PA_kd_10:6.3.53	koṭṭhiko kappinena ca;	6	
PA_kd_10:6.3.54	Mahācundo anuruddho,	6	
PA_kd_10:6.3.55	revato upāli cubho.	6	
PA_kd_10:6.3.56	Ānando rāhulo ceva,	6	
PA_kd_10:6.3.57	gotamīnāthapiṇḍiko;	6	
PA_kd_10:6.3.58	Senāsanaṁ vivittañca,	6	
PA_kd_10:6.3.59	āmisaṁ samakampi ca.	6	
PA_kd_10:6.3.60	Na kehi chando dātabbo,	6	
PA_kd_10:6.3.61	upāliparipucchito;	6	
PA_kd_10:6.3.62	Anānuvajjo sīlena,	6	
PA_kd_10:6.3.63	sāmaggī jinasāsaneti.	6	
PA_kd_10:6.3.64	Kosambakakkhandhako niṭṭhito.	6	
PA_kd_10:6.3.65	Mahāvaggo niṭṭhito.	6	
PA_kd_10:6.3.66	Mahāvaggapāḷi niṭṭhitā.	6	
