segmentnr	original	folio	analyzed
PA_mn_72:0.1	Majjhima Nikāya 72	0	
PA_mn_72:0.2	Aggivacchasutta	0	
PA_mn_72:1.1	Evaṁ me sutaṁ—	1	
PA_mn_72:1.2	ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme.	1	
PA_mn_72:2.1	Atha kho vacchagotto paribbājako yena bhagavā tenupasaṅkami; upasaṅkamitvā bhagavatā saddhiṁ sammodi.	2	
PA_mn_72:2.2	Sammodanīyaṁ kathaṁ sāraṇīyaṁ vītisāretvā ekamantaṁ nisīdi. Ekamantaṁ nisinno kho vacchagotto paribbājako bhagavantaṁ etadavoca:	2	
PA_mn_72:3.1	“Kiṁ nu kho, bho gotama, ‘sassato loko, idameva saccaṁ moghamaññan’ti—	3	
PA_mn_72:3.2	evaṁdiṭṭhi bhavaṁ gotamo”ti?	3	
PA_mn_72:3.3	“Na kho ahaṁ, vaccha, evaṁdiṭṭhi:	3	
PA_mn_72:3.4	‘sassato loko, idameva saccaṁ moghamaññan’”ti.	3	
PA_mn_72:4.1	“Kiṁ pana, bho gotama, ‘asassato loko, idameva saccaṁ moghamaññan’ti—	4	
PA_mn_72:4.2	evaṁdiṭṭhi bhavaṁ gotamo”ti?	4	
PA_mn_72:4.3	“Na kho ahaṁ, vaccha, evaṁdiṭṭhi:	4	
PA_mn_72:4.4	‘asassato loko, idameva saccaṁ moghamaññan’”ti.	4	
PA_mn_72:5.1	“Kiṁ nu kho, bho gotama, ‘antavā loko, idameva saccaṁ moghamaññan’ti—	5	
PA_mn_72:5.2	evaṁdiṭṭhi bhavaṁ gotamo”ti?	5	
PA_mn_72:5.3	“Na kho ahaṁ, vaccha, evaṁdiṭṭhi:	5	
PA_mn_72:5.4	‘antavā loko, idameva saccaṁ moghamaññan’”ti.	5	
PA_mn_72:6.1	“Kiṁ pana, bho gotama, ‘anantavā loko, idameva saccaṁ moghamaññan’ti—	6	
PA_mn_72:6.2	evaṁdiṭṭhi bhavaṁ gotamo”ti?	6	
PA_mn_72:6.3	“Na kho ahaṁ, vaccha, evaṁdiṭṭhi:	6	
PA_mn_72:6.4	‘anantavā loko, idameva saccaṁ moghamaññan’”ti.	6	
PA_mn_72:7.1	“Kiṁ nu kho, bho gotama, ‘taṁ jīvaṁ taṁ sarīraṁ, idameva saccaṁ moghamaññan’ti—	7	
PA_mn_72:7.2	evaṁdiṭṭhi bhavaṁ gotamo”ti?	7	
PA_mn_72:7.3	“Na kho ahaṁ, vaccha, evaṁdiṭṭhi:	7	
PA_mn_72:7.4	‘taṁ jīvaṁ taṁ sarīraṁ, idameva saccaṁ moghamaññan’”ti.	7	
PA_mn_72:8.1	“Kiṁ pana, bho gotama, ‘aññaṁ jīvaṁ aññaṁ sarīraṁ, idameva saccaṁ moghamaññan’ti—	8	
PA_mn_72:8.2	evaṁdiṭṭhi bhavaṁ gotamo”ti?	8	
PA_mn_72:8.3	“Na kho ahaṁ, vaccha, evaṁdiṭṭhi:	8	
PA_mn_72:8.4	‘aññaṁ jīvaṁ aññaṁ sarīraṁ, idameva saccaṁ moghamaññan’”ti.	8	
PA_mn_72:9.1	“Kiṁ nu kho, bho gotama, ‘hoti tathāgato paraṁ maraṇā, idameva saccaṁ moghamaññan’ti—	9	
PA_mn_72:9.2	evaṁdiṭṭhi bhavaṁ gotamo”ti?	9	
PA_mn_72:9.3	“Na kho ahaṁ, vaccha, evaṁdiṭṭhi:	9	
PA_mn_72:9.4	‘hoti tathāgato paraṁ maraṇā, idameva saccaṁ moghamaññan’”ti.	9	
PA_mn_72:10.1	“Kiṁ pana, bho gotama, ‘na hoti tathāgato paraṁ maraṇā, idameva saccaṁ moghamaññan’ti—	10	
PA_mn_72:10.2	evaṁdiṭṭhi bhavaṁ gotamo”ti?	10	
PA_mn_72:10.3	“Na kho ahaṁ, vaccha, evaṁdiṭṭhi:	10	
PA_mn_72:10.4	‘na hoti tathāgato paraṁ maraṇā, idameva saccaṁ moghamaññan’”ti.	10	
PA_mn_72:11.1	“Kiṁ nu kho, bho gotama, ‘hoti ca na ca hoti tathāgato paraṁ maraṇā, idameva saccaṁ moghamaññan’ti—	11	
PA_mn_72:11.2	evaṁdiṭṭhi bhavaṁ gotamo”ti?	11	
PA_mn_72:11.3	“Na kho ahaṁ, vaccha, evaṁdiṭṭhi:	11	
PA_mn_72:11.4	‘hoti ca na ca hoti tathāgato paraṁ maraṇā, idameva saccaṁ moghamaññan’”ti.	11	
PA_mn_72:12.1	“Kiṁ pana, bho gotama, ‘neva hoti na na hoti tathāgato paraṁ maraṇā, idameva saccaṁ moghamaññan’ti—	12	
PA_mn_72:12.2	evaṁdiṭṭhi bhavaṁ gotamo”ti?	12	
PA_mn_72:12.3	“Na kho ahaṁ, vaccha, evaṁdiṭṭhi:	12	
PA_mn_72:12.4	‘neva hoti na na hoti tathāgato paraṁ maraṇā, idameva saccaṁ moghamaññan’”ti.	12	
PA_mn_72:13.1	“‘Kiṁ nu kho, bho gotama, sassato loko, idameva saccaṁ moghamaññanti—	13	
PA_mn_72:13.2	evaṁdiṭṭhi bhavaṁ gotamo’ti iti puṭṭho samāno ‘na kho ahaṁ, vaccha, evaṁdiṭṭhi—	13	
PA_mn_72:13.3	sassato loko, idameva saccaṁ moghamaññan’ti vadesi.	13	
PA_mn_72:13.4	‘Kiṁ pana, bho gotama, asassato loko, idameva saccaṁ moghamaññanti—	13	
PA_mn_72:13.5	evaṁdiṭṭhi bhavaṁ gotamo’ti iti puṭṭho samāno ‘na kho ahaṁ, vaccha, evaṁdiṭṭhi—	13	
PA_mn_72:13.6	asassato loko, idameva saccaṁ moghamaññan’ti vadesi.	13	
PA_mn_72:13.7	‘Kiṁ nu kho, bho gotama, antavā loko, idameva saccaṁ moghamaññanti—	13	
PA_mn_72:13.8	evaṁdiṭṭhi bhavaṁ gotamo’ti iti puṭṭho samāno ‘na kho ahaṁ, vaccha, evaṁdiṭṭhi—	13	
PA_mn_72:13.9	antavā loko, idameva saccaṁ moghamaññan’ti vadesi.	13	
PA_mn_72:13.10	‘Kiṁ pana, bho gotama, anantavā loko, idameva saccaṁ moghamaññanti—	13	
PA_mn_72:13.11	evaṁdiṭṭhi bhavaṁ gotamo’ti iti puṭṭho samāno ‘na kho ahaṁ, vaccha, evaṁdiṭṭhi—	13	
PA_mn_72:13.12	anantavā loko, idameva saccaṁ moghamaññan’ti vadesi.	13	
PA_mn_72:13.13	‘Kiṁ nu kho, bho gotama, taṁ jīvaṁ taṁ sarīraṁ, idameva saccaṁ moghamaññanti—	13	
PA_mn_72:13.14	evaṁdiṭṭhi bhavaṁ gotamo’ti iti puṭṭho samāno ‘na kho ahaṁ, vaccha, evaṁdiṭṭhi—	13	
PA_mn_72:13.15	taṁ jīvaṁ taṁ sarīraṁ, idameva saccaṁ moghamaññan’ti vadesi.	13	
PA_mn_72:13.16	‘Kiṁ pana, bho gotama, aññaṁ jīvaṁ aññaṁ sarīraṁ, idameva saccaṁ moghamaññanti—	13	
PA_mn_72:13.17	evaṁdiṭṭhi bhavaṁ gotamo’ti iti puṭṭho samāno ‘na kho ahaṁ, vaccha, evaṁdiṭṭhi—	13	
PA_mn_72:13.18	aññaṁ jīvaṁ aññaṁ sarīraṁ, idameva saccaṁ moghamaññan’ti vadesi.	13	
PA_mn_72:13.19	‘Kiṁ nu kho, bho gotama, hoti tathāgato paraṁ maraṇā, idameva saccaṁ moghamaññanti—	13	
PA_mn_72:13.20	evaṁdiṭṭhi bhavaṁ gotamo’ti iti puṭṭho samāno ‘na kho ahaṁ, vaccha, evaṁdiṭṭhi—	13	
PA_mn_72:13.21	hoti tathāgato paraṁ maraṇā, idameva saccaṁ moghamaññan’ti vadesi.	13	
PA_mn_72:13.22	‘Kiṁ pana, bho gotama, na hoti tathāgato paraṁ maraṇā, idameva saccaṁ moghamaññanti—	13	
PA_mn_72:13.23	evaṁdiṭṭhi bhavaṁ gotamo’ti iti puṭṭho samāno ‘na kho ahaṁ, vaccha, evaṁdiṭṭhi—	13	
PA_mn_72:13.24	na hoti tathāgato paraṁ maraṇā, idameva saccaṁ moghamaññan’ti vadesi.	13	
PA_mn_72:13.25	‘Kiṁ nu kho, bho gotama, hoti ca na ca hoti tathāgato paraṁ maraṇā, idameva saccaṁ moghamaññanti—	13	
PA_mn_72:13.26	evaṁdiṭṭhi bhavaṁ gotamo’ti iti puṭṭho samāno ‘na kho ahaṁ, vaccha, evaṁdiṭṭhi—	13	
PA_mn_72:13.27	hoti ca na ca hoti tathāgato paraṁ maraṇā, idameva saccaṁ moghamaññan’ti vadesi.	13	
PA_mn_72:13.28	‘Kiṁ pana, bho gotama, neva hoti na na hoti tathāgato paraṁ maraṇā, idameva saccaṁ moghamaññanti—	13	
PA_mn_72:13.29	evaṁdiṭṭhi bhavaṁ gotamo’ti iti puṭṭho samāno ‘na kho ahaṁ, vaccha, evaṁdiṭṭhi—	13	
PA_mn_72:13.30	neva hoti na na hoti tathāgato paraṁ maraṇā, idameva saccaṁ moghamaññan’ti vadesi.	13	
PA_mn_72:13.31	Kiṁ pana bho gotamo ādīnavaṁ sampassamāno evaṁ imāni sabbaso diṭṭhigatāni anupagato”ti?	13	
PA_mn_72:14.1_0	“‘Sassato loko’ti kho, vaccha, diṭṭhigatametaṁ diṭṭhigahanaṁ diṭṭhikantāro diṭṭhivisūkaṁ	14	
PA_mn_72:14.1_1	diṭṭhivipphanditaṁ diṭṭhisaṁyojanaṁ sadukkhaṁ savighātaṁ saupāyāsaṁ sapariḷāhaṁ,	14	
PA_mn_72:14.1_2	na nibbidāya na virāgāya na nirodhāya na upasamāya na abhiññāya na sambodhāya na	14	
PA_mn_72:14.1_3	nibbānāya saṁvattati.	14	
PA_mn_72:14.2	‘Asassato loko’ti kho, vaccha …pe…	14	
PA_mn_72:14.3	‘antavā loko’ti kho, vaccha …pe…	14	
PA_mn_72:14.4	‘anantavā loko’ti kho, vaccha …pe…	14	
PA_mn_72:14.5	‘taṁ jīvaṁ taṁ sarīran’ti kho, vaccha …pe…	14	
PA_mn_72:14.6	‘aññaṁ jīvaṁ aññaṁ sarīran’ti kho, vaccha …pe…	14	
PA_mn_72:14.7	‘hoti tathāgato paraṁ maraṇā’ti kho, vaccha …pe…	14	
PA_mn_72:14.8	‘na hoti tathāgato paraṁ maraṇā’ti kho, vaccha …pe…	14	
PA_mn_72:14.9	‘hoti ca na ca hoti tathāgato paraṁ maraṇā’ti kho, vaccha …pe…	14	
PA_mn_72:14.10_0	‘neva hoti na na hoti tathāgato paraṁ maraṇā’ti kho, vaccha, diṭṭhigatametaṁ diṭṭhigahanaṁ	14	
PA_mn_72:14.10_1	diṭṭhikantāro diṭṭhivisūkaṁ diṭṭhivipphanditaṁ diṭṭhisaṁyojanaṁ sadukkhaṁ savighātaṁ	14	
PA_mn_72:14.10_2	saupāyāsaṁ sapariḷāhaṁ, na nibbidāya na virāgāya na nirodhāya na upasamāya na abhiññāya	14	
PA_mn_72:14.10_3	na sambodhāya na nibbānāya saṁvattati.	14	
PA_mn_72:14.11	Imaṁ kho ahaṁ, vaccha, ādīnavaṁ sampassamāno evaṁ imāni sabbaso diṭṭhigatāni anupagato”ti.	14	
PA_mn_72:15.1	“Atthi pana bhoto gotamassa kiñci diṭṭhigatan”ti?	15	
PA_mn_72:15.2	“Diṭṭhigatanti kho, vaccha, apanītametaṁ tathāgatassa.	15	
PA_mn_72:15.3	Diṭṭhañhetaṁ, vaccha, tathāgatena:	15	
PA_mn_72:15.4	‘iti rūpaṁ, iti rūpassa samudayo, iti rūpassa atthaṅgamo;	15	
PA_mn_72:15.5	iti vedanā, iti vedanāya samudayo, iti vedanāya atthaṅgamo;	15	
PA_mn_72:15.6	iti saññā, iti saññāya samudayo, iti saññāya atthaṅgamo;	15	
PA_mn_72:15.7	iti saṅkhārā, iti saṅkhārānaṁ samudayo, iti saṅkhārānaṁ atthaṅgamo;	15	
PA_mn_72:15.8	iti viññāṇaṁ, iti viññāṇassa samudayo, iti viññāṇassa atthaṅgamo’ti.	15	
PA_mn_72:15.9	Tasmā tathāgato sabbamaññitānaṁ sabbamathitānaṁ sabbaahaṅkāramamaṅkāramānānusayānaṁ khayā virāgā nirodhā cāgā paṭinissaggā anupādā vimuttoti vadāmī”ti.	15	
PA_mn_72:16.1	“Evaṁ vimuttacitto pana, bho gotama, bhikkhu kuhiṁ upapajjatī”ti?	16	
PA_mn_72:16.2	“Upapajjatīti kho, vaccha, na upeti”.	16	
PA_mn_72:16.3	“Tena hi, bho gotama, na upapajjatī”ti?	16	
PA_mn_72:16.4	“Na upapajjatīti kho, vaccha, na upeti”.	16	
PA_mn_72:16.5	“Tena hi, bho gotama, upapajjati ca na ca upapajjatī”ti?	16	
PA_mn_72:16.6	“Upapajjati ca na ca upapajjatīti kho, vaccha, na upeti”.	16	
PA_mn_72:16.7	“Tena hi, bho gotama, neva upapajjati na na upapajjatī”ti?	16	
PA_mn_72:16.8	“Neva upapajjati na na upapajjatīti kho, vaccha, na upeti”.	16	
PA_mn_72:17.1	“‘Evaṁ vimuttacitto pana, bho gotama, bhikkhu kuhiṁ upapajjatī’ti iti puṭṭho samāno ‘upapajjatīti kho, vaccha, na upetī’ti vadesi.	17	
PA_mn_72:17.2	‘Tena hi, bho gotama, na upapajjatī’ti iti puṭṭho samāno ‘na upapajjatīti kho, vaccha, na upetī’ti vadesi.	17	
PA_mn_72:17.3	‘Tena hi, bho gotama, upapajjati ca na ca upapajjatī’ti iti puṭṭho samāno ‘upapajjati ca na ca upapajjatīti kho, vaccha, na upetī’ti vadesi.	17	
PA_mn_72:17.4	‘Tena hi, bho gotama, neva upapajjati na na upapajjatī’ti iti puṭṭho samāno ‘neva upapajjati na na upapajjatīti kho, vaccha, na upetī’ti vadesi.	17	
PA_mn_72:17.5	Etthāhaṁ, bho gotama, aññāṇamāpādiṁ, ettha sammohamāpādiṁ.	17	
PA_mn_72:17.6	Yāpi me esā bhoto gotamassa purimena kathāsallāpena ahu pasādamattā sāpi me etarahi antarahitā”ti.	17	
PA_mn_72:18.1	“Alañhi te, vaccha, aññāṇāya, alaṁ sammohāya.	18	
PA_mn_72:18.2	Gambhīro hāyaṁ, vaccha, dhammo duddaso duranubodho santo paṇīto atakkāvacaro nipuṇo paṇḍitavedanīyo.	18	
PA_mn_72:18.3	So tayā dujjāno aññadiṭṭhikena aññakhantikena aññarucikena aññatrayogena aññatrācariyakena.	18	
PA_mn_72:18.4	Tena hi, vaccha, taññevettha paṭipucchissāmi; yathā te khameyya tathā naṁ byākareyyāsi.	18	
PA_mn_72:19.1	Taṁ kiṁ maññasi, vaccha,	19	
PA_mn_72:19.2	sace te purato aggi jaleyya, jāneyyāsi tvaṁ:	19	
PA_mn_72:19.3	‘ayaṁ me purato aggi jalatī’”ti?	19	
PA_mn_72:19.4	“Sace me, bho gotama, purato aggi jaleyya, jāneyyāhaṁ:	19	
PA_mn_72:19.5	‘ayaṁ me purato aggi jalatī’”ti.	19	
PA_mn_72:19.6	“Sace pana taṁ, vaccha, evaṁ puccheyya:	19	
PA_mn_72:19.7	‘yo te ayaṁ purato aggi jalati ayaṁ aggi kiṁ paṭicca jalatī’ti, evaṁ puṭṭho tvaṁ, vaccha, kinti byākareyyāsī”ti?	19	
PA_mn_72:19.8	“Sace maṁ, bho gotama, evaṁ puccheyya:	19	
PA_mn_72:19.9	‘yo te ayaṁ purato aggi jalati ayaṁ aggi kiṁ paṭicca jalatī’ti, evaṁ puṭṭho ahaṁ, bho gotama, evaṁ byākareyyaṁ:	19	
PA_mn_72:19.10	‘yo me ayaṁ purato aggi jalati ayaṁ aggi tiṇakaṭṭhupādānaṁ paṭicca jalatī’”ti.	19	
PA_mn_72:19.11	“Sace te, vaccha, purato so aggi nibbāyeyya, jāneyyāsi tvaṁ:	19	
PA_mn_72:19.12	‘ayaṁ me purato aggi nibbuto’”ti?	19	
PA_mn_72:19.13	“Sace me, bho gotama, purato so aggi nibbāyeyya, jāneyyāhaṁ:	19	
PA_mn_72:19.14	‘ayaṁ me purato aggi nibbuto’”ti.	19	
PA_mn_72:19.15	“Sace pana taṁ, vaccha, evaṁ puccheyya:	19	
PA_mn_72:19.16	‘yo te ayaṁ purato aggi nibbuto so aggi ito katamaṁ disaṁ gato—	19	
PA_mn_72:19.17	puratthimaṁ vā dakkhiṇaṁ vā pacchimaṁ vā uttaraṁ vā’ti, evaṁ puṭṭho tvaṁ, vaccha, kinti byākareyyāsī”ti?	19	
PA_mn_72:19.18	“Na upeti, bho gotama, yañhi so, bho gotama, aggi tiṇakaṭṭhupādānaṁ paṭicca ajali tassa ca pariyādānā aññassa ca anupahārā anāhāro nibbutotveva saṅkhyaṁ gacchatī”ti.	19	
PA_mn_72:20.1	“Evameva kho, vaccha, yena rūpena tathāgataṁ paññāpayamāno paññāpeyya taṁ rūpaṁ tathāgatassa pahīnaṁ ucchinnamūlaṁ tālāvatthukataṁ anabhāvaṅkataṁ āyatiṁ anuppādadhammaṁ.	20	
PA_mn_72:20.2	Rūpasaṅkhayavimutto kho, vaccha, tathāgato gambhīro appameyyo duppariyogāḷho—	20	
PA_mn_72:20.3	seyyathāpi mahāsamuddo.	20	
PA_mn_72:20.4	Upapajjatīti na upeti, na upapajjatīti na upeti, upapajjati ca na ca upapajjatīti na upeti, neva upapajjati na na upapajjatīti na upeti.	20	
PA_mn_72:20.5	Yāya vedanāya tathāgataṁ paññāpayamāno paññāpeyya sā vedanā tathāgatassa pahīnā ucchinnamūlā tālāvatthukatā anabhāvaṅkatā āyatiṁ anuppādadhammā.	20	
PA_mn_72:20.6	Vedanāsaṅkhayavimutto kho, vaccha, tathāgato gambhīro appameyyo duppariyogāḷho—	20	
PA_mn_72:20.7	seyyathāpi mahāsamuddo.	20	
PA_mn_72:20.8	Upapajjatīti na upeti, na upapajjatīti na upeti, upapajjati ca na ca upapajjatīti na upeti, neva upapajjati na na upapajjatīti na upeti.	20	
PA_mn_72:20.9	Yāya saññāya tathāgataṁ paññāpayamāno paññāpeyya sā saññā tathāgatassa pahīnā ucchinnamūlā tālāvatthukatā anabhāvaṅkatā āyatiṁ anuppādadhammā.	20	
PA_mn_72:20.10	Saññāsaṅkhayavimutto kho, vaccha, tathāgato gambhīro appameyyo duppariyogāḷho—	20	
PA_mn_72:20.11	seyyathāpi mahāsamuddo.	20	
PA_mn_72:20.12	Upapajjatīti na upeti, na upapajjatīti na upeti, upapajjati ca na ca upapajjatīti na upeti, neva upapajjati na na upapajjatīti na upeti.	20	
PA_mn_72:20.13	Yehi saṅkhārehi tathāgataṁ paññāpayamāno paññāpeyya te saṅkhārā tathāgatassa pahīnā ucchinnamūlā tālāvatthukatā anabhāvaṅkatā āyatiṁ anuppādadhammā.	20	
PA_mn_72:20.14	Saṅkhārasaṅkhayavimutto kho, vaccha, tathāgato gambhīro appameyyo duppariyogāḷho—	20	
PA_mn_72:20.15	seyyathāpi mahāsamuddo.	20	
PA_mn_72:20.16	Upapajjatīti na upeti, na upapajjatīti na upeti, upapajjati ca na ca upapajjatīti na upeti, neva upapajjati na na upapajjatīti na upeti.	20	
PA_mn_72:20.17	Yena viññāṇena tathāgataṁ paññāpayamāno paññāpeyya taṁ viññāṇaṁ tathāgatassa pahīnaṁ ucchinnamūlaṁ tālāvatthukataṁ anabhāvaṅkataṁ āyatiṁ anuppādadhammaṁ.	20	
PA_mn_72:20.18	Viññāṇasaṅkhayavimutto kho, vaccha, tathāgato gambhīro appameyyo duppariyogāḷho—	20	
PA_mn_72:20.19	seyyathāpi mahāsamuddo.	20	
PA_mn_72:20.20	Upapajjatīti na upeti, na upapajjatīti na upeti, upapajjati ca na ca upapajjatīti na upeti, neva upapajjati na na upapajjatīti na upetī”ti.	20	
PA_mn_72:21.1	Evaṁ vutte, vacchagotto paribbājako bhagavantaṁ etadavoca:	21	
PA_mn_72:21.2	“seyyathāpi, bho gotama, gāmassa vā nigamassa vā avidūre mahāsālarukkho.	21	
PA_mn_72:21.3	Tassa aniccatā sākhāpalāsā palujjeyyuṁ, tacapapaṭikā palujjeyyuṁ, pheggū palujjeyyuṁ;	21	
PA_mn_72:21.4	so aparena samayena apagatasākhāpalāso apagatatacapapaṭiko apagataphegguko suddho assa, sāre patiṭṭhito;	21	
PA_mn_72:21.5	evameva bhoto gotamassa pāvacanaṁ apagatasākhāpalāsaṁ apagatatacapapaṭikaṁ apagatapheggukaṁ suddhaṁ, sāre patiṭṭhitaṁ.	21	
PA_mn_72:22.1	Abhikkantaṁ, bho gotama …pe…	22	
PA_mn_72:22.2	upāsakaṁ maṁ bhavaṁ gotamo dhāretu ajjatagge pāṇupetaṁ saraṇaṁ gatan”ti.	22	
PA_mn_72:22.3	Aggivacchasuttaṁ niṭṭhitaṁ dutiyaṁ.	22	
