segmentnr	original	folio	analyzed
PA_sn_4:1.0.1	Saṁyutta Nikāya 4.1	1	
PA_sn_4:1.0.2	1. Paṭhamavagga	1	
PA_sn_4:1.0.3	Tapokammasutta	1	
PA_sn_4:1.1.1	Evaṁ me sutaṁ—	1	
PA_sn_4:1.1.2	ekaṁ samayaṁ bhagavā uruvelāyaṁ viharati najjā nerañjarāya tīre ajapālanigrodhamūle paṭhamābhisambuddho.	1	
PA_sn_4:1.1.3	Atha kho bhagavato rahogatassa paṭisallīnassa evaṁ cetaso parivitakko udapādi:	1	
PA_sn_4:1.1.4	“mutto vatamhi tāya dukkarakārikāya.	1	
PA_sn_4:1.1.5	Sādhu mutto vatamhi tāya anatthasaṁhitāya dukkarakārikāya.	1	
PA_sn_4:1.1.6	Sādhu vatamhi mutto bodhiṁ samajjhagan”ti.	1	
PA_sn_4:1.2.1	Atha kho māro pāpimā bhagavato cetasā cetoparivitakkamaññāya yena bhagavā tenupasaṅkami; upasaṅkamitvā bhagavantaṁ gāthāya ajjhabhāsi:	1	
PA_sn_4:1.3.1	“Tapokammā apakkamma,	1	
PA_sn_4:1.3.2	ye na sujjhanti māṇavā;	1	
PA_sn_4:1.3.3	Asuddho maññasi suddho,	1	
PA_sn_4:1.3.4	suddhimaggā aparaddho”ti.	1	
PA_sn_4:1.4.1	Atha kho bhagavā “māro ayaṁ pāpimā” iti viditvā māraṁ pāpimantaṁ gāthāhi ajjhabhāsi:	1	
PA_sn_4:1.5.1	“Anatthasaṁhitaṁ ñatvā,	1	
PA_sn_4:1.5.2	yaṁ kiñci amaraṁ tapaṁ;	1	
PA_sn_4:1.5.3	Sabbaṁ natthāvahaṁ hoti,	1	
PA_sn_4:1.5.4	phiyārittaṁva dhammani.	1	
PA_sn_4:1.6.1	Sīlaṁ samādhi paññañca,	1	
PA_sn_4:1.6.2	Maggaṁ bodhāya bhāvayaṁ;	1	
PA_sn_4:1.6.3	Pattosmi paramaṁ suddhiṁ,	1	
PA_sn_4:1.6.4	Nihato tvamasi antakā”ti.	1	
PA_sn_4:1.7.1	Atha kho māro pāpimā “jānāti maṁ bhagavā, jānāti maṁ sugato”ti, dukkhī dummano tatthevantaradhāyīti.	1	
PA_sn_4:2.0.1	Saṁyutta Nikāya 4.2	2	
PA_sn_4:2.0.2	1. Paṭhamavagga	2	
PA_sn_4:2.0.3	Hatthirājavaṇṇasutta	2	
PA_sn_4:2.1.1	Evaṁ me sutaṁ—	2	
PA_sn_4:2.1.2	ekaṁ samayaṁ bhagavā uruvelāyaṁ viharati najjā nerañjarāya tīre ajapālanigrodhamūle paṭhamābhisambuddho.	2	
PA_sn_4:2.1.3	Tena kho pana samayena bhagavā rattandhakāratimisāyaṁ abbhokāse nisinno hoti, devo ca ekamekaṁ phusāyati.	2	
PA_sn_4:2.1.4	Atha kho māro pāpimā bhagavato bhayaṁ chambhitattaṁ lomahaṁsaṁ uppādetukāmo mahantaṁ hatthirājavaṇṇaṁ abhinimminitvā yena bhagavā tenupasaṅkami.	2	
PA_sn_4:2.1.5	Seyyathāpi nāma mahāariṭṭhako maṇi;	2	
PA_sn_4:2.1.6	evamassa sīsaṁ hoti.	2	
PA_sn_4:2.1.7	Seyyathāpi nāma suddhaṁ rūpiyaṁ;	2	
PA_sn_4:2.1.8	evamassa dantā honti.	2	
PA_sn_4:2.1.9	Seyyathāpi nāma mahatī naṅgalīsā;	2	
PA_sn_4:2.1.10	evamassa soṇḍo hoti.	2	
PA_sn_4:2.1.11	Atha kho bhagavā “māro ayaṁ pāpimā” iti viditvā māraṁ pāpimantaṁ gāthāya ajjhabhāsi:	2	
PA_sn_4:2.2.1	“Saṁsaraṁ dīghamaddhānaṁ,	2	
PA_sn_4:2.2.2	Vaṇṇaṁ katvā subhāsubhaṁ;	2	
PA_sn_4:2.2.3	Alaṁ te tena pāpima,	2	
PA_sn_4:2.2.4	Nihato tvamasi antakā”ti.	2	
PA_sn_4:2.3.1	Atha kho māro pāpimā “jānāti maṁ bhagavā, jānāti maṁ sugato”ti dukkhī dummano tatthevantaradhāyīti.	2	
PA_sn_4:3.0.1	Saṁyutta Nikāya 4.3	3	
PA_sn_4:3.0.2	1. Paṭhamavagga	3	
PA_sn_4:3.0.3	Subhasutta	3	
PA_sn_4:3.1.1	Evaṁ me sutaṁ—	3	
PA_sn_4:3.1.2	ekaṁ samayaṁ bhagavā uruvelāyaṁ viharati najjā nerañjarāya tīre ajapālanigrodhamūle paṭhamābhisambuddho.	3	
PA_sn_4:3.1.3	Tena kho pana samayena bhagavā rattandhakāratimisāyaṁ abbhokāse nisinno hoti, devo ca ekamekaṁ phusāyati.	3	
PA_sn_4:3.1.4_0	Atha kho māro pāpimā, bhagavato bhayaṁ chambhitattaṁ lomahaṁsaṁ uppādetukāmo, yena	3	
PA_sn_4:3.1.4_1	bhagavā tenupasaṅkami; upasaṅkamitvā bhagavato avidūre uccāvacā vaṇṇanibhā upadaṁseti,	3	
PA_sn_4:3.1.4_2	subhā ceva asubhā ca.	3	
PA_sn_4:3.1.5	Atha kho bhagavā “māro ayaṁ pāpimā” iti viditvā māraṁ pāpimantaṁ gāthāhi ajjhabhāsi:	3	
PA_sn_4:3.2.1	“Saṁsaraṁ dīghamaddhānaṁ,	3	
PA_sn_4:3.2.2	vaṇṇaṁ katvā subhāsubhaṁ;	3	
PA_sn_4:3.2.3	Alaṁ te tena pāpima,	3	
PA_sn_4:3.2.4	nihato tvamasi antaka.	3	
PA_sn_4:3.3.1	Ye ca kāyena vācāya,	3	
PA_sn_4:3.3.2	manasā ca susaṁvutā;	3	
PA_sn_4:3.3.3	Na te māravasānugā,	3	
PA_sn_4:3.3.4	na te mārassa baddhagū”ti.	3	
PA_sn_4:3.4.1	Atha kho māro …pe… tatthevantaradhāyīti.	3	
PA_sn_4:4.0.1	Saṁyutta Nikāya 4.4	4	
PA_sn_4:4.0.2	1. Paṭhamavagga	4	
PA_sn_4:4.0.3	Paṭhamamārapāsasutta	4	
PA_sn_4:4.1.1	Evaṁ me sutaṁ—	4	
PA_sn_4:4.1.2	ekaṁ samayaṁ bhagavā bārāṇasiyaṁ viharati isipatane migadāye.	4	
PA_sn_4:4.1.3	Tatra kho bhagavā bhikkhū āmantesi:	4	
PA_sn_4:4.1.4	“bhikkhavo”ti.	4	
PA_sn_4:4.1.5	“Bhadante”ti te bhikkhū bhagavato paccassosuṁ.	4	
PA_sn_4:4.1.6	Bhagavā etadavoca:	4	
PA_sn_4:4.2.1	“Mayhaṁ kho, bhikkhave, yoniso manasikārā yoniso sammappadhānā anuttarā vimutti anuppattā, anuttarā vimutti sacchikatā.	4	
PA_sn_4:4.2.2	Tumhepi, bhikkhave, yoniso manasikārā yoniso sammappadhānā anuttaraṁ vimuttiṁ anupāpuṇātha, anuttaraṁ vimuttiṁ sacchikarothā”ti.	4	
PA_sn_4:4.2.3	Atha kho māro pāpimā yena bhagavā tenupasaṅkami; upasaṅkamitvā bhagavantaṁ gāthāya ajjhabhāsi:	4	
PA_sn_4:4.3.1	“Baddhosi mārapāsena,	4	
PA_sn_4:4.3.2	ye dibbā ye ca mānusā;	4	
PA_sn_4:4.3.3	Mārabandhanabaddhosi,	4	
PA_sn_4:4.3.4	na me samaṇa mokkhasī”ti.	4	
PA_sn_4:4.4.1	“Muttāhaṁ mārapāsena,	4	
PA_sn_4:4.4.2	Ye dibbā ye ca mānusā;	4	
PA_sn_4:4.4.3	Mārabandhanamuttomhi,	4	
PA_sn_4:4.4.4	Nihato tvamasi antakā”ti.	4	
PA_sn_4:4.5.1	Atha kho māro pāpimā …pe… tatthevantaradhāyīti.	4	
PA_sn_4:5.0.1	Saṁyutta Nikāya 4.5	5	
PA_sn_4:5.0.2	1. Paṭhamavagga	5	
PA_sn_4:5.0.3	Dutiyamārapāsasutta	5	
PA_sn_4:5.1.1	Ekaṁ samayaṁ bhagavā bārāṇasiyaṁ viharati isipatane migadāye.	5	
PA_sn_4:5.1.2	Tatra kho bhagavā bhikkhū āmantesi:	5	
PA_sn_4:5.1.3	“bhikkhavo”ti.	5	
PA_sn_4:5.1.4	“Bhadante”ti te bhikkhū bhagavato paccassosuṁ.	5	
PA_sn_4:5.1.5	Bhagavā etadavoca:	5	
PA_sn_4:5.2.1	“Muttāhaṁ, bhikkhave, sabbapāsehi ye dibbā ye ca mānusā.	5	
PA_sn_4:5.2.2	Tumhepi, bhikkhave, muttā sabbapāsehi ye dibbā ye ca mānusā.	5	
PA_sn_4:5.2.3	Caratha, bhikkhave, cārikaṁ bahujanahitāya bahujanasukhāya lokānukampāya atthāya hitāya sukhāya devamanussānaṁ.	5	
PA_sn_4:5.2.4	Mā ekena dve agamittha.	5	
PA_sn_4:5.2.5	Desetha, bhikkhave, dhammaṁ ādikalyāṇaṁ majjhekalyāṇaṁ pariyosānakalyāṇaṁ sātthaṁ sabyañjanaṁ kevalaparipuṇṇaṁ parisuddhaṁ brahmacariyaṁ pakāsetha.	5	
PA_sn_4:5.2.6	Santi sattā apparajakkhajātikā, assavanatā dhammassa parihāyanti.	5	
PA_sn_4:5.2.7	Bhavissanti dhammassa aññātāro.	5	
PA_sn_4:5.2.8	Ahampi, bhikkhave, yena uruvelā senānigamo tenupasaṅkamissāmi dhammadesanāyā”ti.	5	
PA_sn_4:5.2.9	Atha kho māro pāpimā yena bhagavā tenupasaṅkami; upasaṅkamitvā bhagavantaṁ gāthāya ajjhabhāsi:	5	
PA_sn_4:5.3.1	“Baddhosi sabbapāsehi,	5	
PA_sn_4:5.3.2	ye dibbā ye ca mānusā;	5	
PA_sn_4:5.3.3	Mahābandhanabaddhosi,	5	
PA_sn_4:5.3.4	na me samaṇa mokkhasī”ti.	5	
PA_sn_4:5.4.1	“Muttāhaṁ sabbapāsehi,	5	
PA_sn_4:5.4.2	Ye dibbā ye ca mānusā;	5	
PA_sn_4:5.4.3	Mahābandhanamuttomhi,	5	
PA_sn_4:5.4.4	Nihato tvamasi antakā”ti.	5	
PA_sn_4:5.5.1	Atha kho māro pāpimā …pe… tatthevantaradhāyīti.	5	
PA_sn_4:6.0.1	Saṁyutta Nikāya 4.6	6	
PA_sn_4:6.0.2	1. Paṭhamavagga	6	
PA_sn_4:6.0.3	Sappasutta	6	
PA_sn_4:6.1.1	Evaṁ me sutaṁ—	6	
PA_sn_4:6.1.2	ekaṁ samayaṁ bhagavā rājagahe viharati veḷuvane kalandakanivāpe.	6	
PA_sn_4:6.1.3	Tena kho pana samayena bhagavā rattandhakāratimisāyaṁ abbhokāse nisinno hoti, devo ca ekamekaṁ phusāyati.	6	
PA_sn_4:6.2.1	Atha kho māro pāpimā bhagavato bhayaṁ chambhitattaṁ lomahaṁsaṁ uppādetukāmo mahantaṁ sapparājavaṇṇaṁ abhinimminitvā yena bhagavā tenupasaṅkami.	6	
PA_sn_4:6.2.2	Seyyathāpi nāma mahatī ekarukkhikā nāvā;	6	
PA_sn_4:6.2.3	evamassa kāyo hoti.	6	
PA_sn_4:6.2.4	Seyyathāpi nāma mahantaṁ soṇḍikākiḷañjaṁ;	6	
PA_sn_4:6.2.5	evamassa phaṇo hoti.	6	
PA_sn_4:6.2.6	Seyyathāpi nāma mahatī kosalikā kaṁsapāti;	6	
PA_sn_4:6.2.7	evamassa akkhīni bhavanti.	6	
PA_sn_4:6.2.8	Seyyathāpi nāma deve gaḷagaḷāyante vijjullatā niccharanti;	6	
PA_sn_4:6.2.9	evamassa mukhato jivhā niccharati.	6	
PA_sn_4:6.2.10	Seyyathāpi nāma kammāragaggariyā dhamamānāya saddo hoti;	6	
PA_sn_4:6.2.11	evamassa assāsapassāsānaṁ saddo hoti.	6	
PA_sn_4:6.3.1	Atha kho bhagavā “māro ayaṁ pāpimā” iti viditvā māraṁ pāpimantaṁ gāthāhi ajjhabhāsi:	6	
PA_sn_4:6.4.1	“Yo suññagehāni sevati,	6	
PA_sn_4:6.4.2	Seyyā so muni attasaññato;	6	
PA_sn_4:6.4.3	Vossajja careyya tattha so,	6	
PA_sn_4:6.4.4	Patirūpañhi tathāvidhassa taṁ.	6	
PA_sn_4:6.5.1	Carakā bahū bheravā bahū,	6	
PA_sn_4:6.5.2	Atho ḍaṁsasarīsapā bahū;	6	
PA_sn_4:6.5.3	Lomampi na tattha iñjaye,	6	
PA_sn_4:6.5.4	Suññāgāragato mahāmuni.	6	
PA_sn_4:6.6.1	Nabhaṁ phaleyya pathavī caleyya,	6	
PA_sn_4:6.6.2	Sabbepi pāṇā uda santaseyyuṁ;	6	
PA_sn_4:6.6.3	Sallampi ce urasi pakappayeyyuṁ,	6	
PA_sn_4:6.6.4	Upadhīsu tāṇaṁ na karonti buddhā”ti.	6	
PA_sn_4:6.7.1	Atha kho māro pāpimā “jānāti maṁ bhagavā, jānāti maṁ sugato”ti dukkhī dummano tatthevantaradhāyīti.	6	
PA_sn_4:7.0.1	Saṁyutta Nikāya 4.7	7	
PA_sn_4:7.0.2	1. Paṭhamavagga	7	
PA_sn_4:7.0.3	Supatisutta	7	
PA_sn_4:7.1.1	Ekaṁ samayaṁ bhagavā rājagahe viharati veḷuvane kalandakanivāpe.	7	
PA_sn_4:7.1.2	Atha kho bhagavā bahudevarattiṁ abbhokāse caṅkamitvā rattiyā paccūsasamayaṁ pāde pakkhāletvā vihāraṁ pavisitvā	7	
PA_sn_4:7.1.3	dakkhiṇena passena sīhaseyyaṁ kappesi pāde pādaṁ accādhāya sato sampajāno uṭṭhānasaññaṁ manasi karitvā.	7	
PA_sn_4:7.1.4	Atha kho māro pāpimā yena bhagavā tenupasaṅkami; upasaṅkamitvā bhagavantaṁ gāthāya ajjhabhāsi:	7	
PA_sn_4:7.2.1	“Kiṁ soppasi kiṁ nu soppasi,	7	
PA_sn_4:7.2.2	Kimidaṁ soppasi dubbhago viya;	7	
PA_sn_4:7.2.3	Suññamagāranti soppasi,	7	
PA_sn_4:7.2.4	Kimidaṁ soppasi sūriye uggate”ti.	7	
PA_sn_4:7.3.1	“Yassa jālinī visattikā,	7	
PA_sn_4:7.3.2	Taṇhā natthi kuhiñci netave;	7	
PA_sn_4:7.3.3	Sabbūpadhiparikkhayā buddho,	7	
PA_sn_4:7.3.4	Soppati kiṁ tavettha mārā”ti.	7	
PA_sn_4:7.4.1	Atha kho māro pāpimā …pe… tatthevantaradhāyīti.	7	
PA_sn_4:8.0.1	Saṁyutta Nikāya 4.8	8	
PA_sn_4:8.0.2	1. Paṭhamavagga	8	
PA_sn_4:8.0.3	Nandatisutta	8	
PA_sn_4:8.1.1	Evaṁ me sutaṁ—	8	
PA_sn_4:8.1.2	ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme.	8	
PA_sn_4:8.1.3	Atha kho māro pāpimā yena bhagavā tenupasaṅkami; upasaṅkamitvā bhagavato santike imaṁ gāthaṁ abhāsi:	8	
PA_sn_4:8.2.1	“Nandati puttehi puttimā,	8	
PA_sn_4:8.2.2	Gomā gobhi tatheva nandati;	8	
PA_sn_4:8.2.3	Upadhīhi narassa nandanā,	8	
PA_sn_4:8.2.4	Na hi so nandati yo nirūpadhī”ti.	8	
PA_sn_4:8.3.1	“Socati puttehi puttimā,	8	
PA_sn_4:8.3.2	Gomā gobhi tatheva socati;	8	
PA_sn_4:8.3.3	Upadhīhi narassa socanā,	8	
PA_sn_4:8.3.4	Na hi so socati yo nirūpadhī”ti.	8	
PA_sn_4:8.4.1	Atha kho māro pāpimā “jānāti maṁ bhagavā, jānāti maṁ sugato”ti dukkhī dummano tatthevantaradhāyīti.	8	
PA_sn_4:9.0.1	Saṁyutta Nikāya 4.9	9	
PA_sn_4:9.0.2	1. Paṭhamavagga	9	
PA_sn_4:9.0.3	Paṭhamaāyusutta	9	
PA_sn_4:9.1.1	Evaṁ me sutaṁ—	9	
PA_sn_4:9.1.2	ekaṁ samayaṁ bhagavā rājagahe viharati veḷuvane kalandakanivāpe.	9	
PA_sn_4:9.1.3	Tatra kho bhagavā bhikkhū āmantesi:	9	
PA_sn_4:9.1.4	“bhikkhavo”ti.	9	
PA_sn_4:9.1.5	“Bhadante”ti te bhikkhū bhagavato paccassosuṁ.	9	
PA_sn_4:9.1.6	Bhagavā etadavoca:	9	
PA_sn_4:9.2.1	“Appamidaṁ, bhikkhave, manussānaṁ āyu.	9	
PA_sn_4:9.2.2	Gamanīyo samparāyo, kattabbaṁ kusalaṁ, caritabbaṁ brahmacariyaṁ.	9	
PA_sn_4:9.2.3	Natthi jātassa amaraṇaṁ.	9	
PA_sn_4:9.2.4	Yo, bhikkhave, ciraṁ jīvati, so vassasataṁ appaṁ vā bhiyyo”ti.	9	
PA_sn_4:9.3.1	Atha kho māro pāpimā yena bhagavā tenupasaṅkami; upasaṅkamitvā bhagavantaṁ gāthāya ajjhabhāsi:	9	
PA_sn_4:9.4.1	“Dīghamāyu manussānaṁ,	9	
PA_sn_4:9.4.2	na naṁ hīḷe suporiso;	9	
PA_sn_4:9.4.3	Careyya khīramattova,	9	
PA_sn_4:9.4.4	natthi maccussa āgamo”ti.	9	
PA_sn_4:9.5.1	“Appamāyu manussānaṁ,	9	
PA_sn_4:9.5.2	hīḷeyya naṁ suporiso;	9	
PA_sn_4:9.5.3	Careyyādittasīsova,	9	
PA_sn_4:9.5.4	natthi maccussa nāgamo”ti.	9	
PA_sn_4:9.6.1	Atha kho māro …pe… tatthevantaradhāyīti.	9	
PA_sn_4:10.0.1	Saṁyutta Nikāya 4.10	10	
PA_sn_4:10.0.2	1. Paṭhamavagga	10	
PA_sn_4:10.0.3	Dutiyaāyusutta	10	
PA_sn_4:10.1.1	Evaṁ me sutaṁ—	10	
PA_sn_4:10.1.2	ekaṁ samayaṁ bhagavā rājagahe viharati veḷuvane kalandakanivāpe.	10	
PA_sn_4:10.1.3	Tatra kho bhagavā …pe… etadavoca:	10	
PA_sn_4:10.2.1	“Appamidaṁ, bhikkhave, manussānaṁ āyu.	10	
PA_sn_4:10.2.2	Gamanīyo samparāyo, kattabbaṁ kusalaṁ, caritabbaṁ brahmacariyaṁ.	10	
PA_sn_4:10.2.3	Natthi jātassa amaraṇaṁ.	10	
PA_sn_4:10.2.4	Yo, bhikkhave, ciraṁ jīvati, so vassasataṁ appaṁ vā bhiyyo”ti.	10	
PA_sn_4:10.3.1	Atha kho māro pāpimā yena bhagavā tenupasaṅkami; upasaṅkamitvā bhagavantaṁ gāthāya ajjhabhāsi:	10	
PA_sn_4:10.4.1	“Nāccayanti ahorattā,	10	
PA_sn_4:10.4.2	Jīvitaṁ nūparujjhati;	10	
PA_sn_4:10.4.3	Āyu anupariyāyati maccānaṁ,	10	
PA_sn_4:10.4.4	Nemīva rathakubbaran”ti.	10	
PA_sn_4:10.5.1	“Accayanti ahorattā,	10	
PA_sn_4:10.5.2	jīvitaṁ uparujjhati;	10	
PA_sn_4:10.5.3	Āyu khīyati maccānaṁ,	10	
PA_sn_4:10.5.4	kunnadīnaṁva odakan”ti.	10	
PA_sn_4:10.6.1	Atha kho māro pāpimā “jānāti maṁ bhagavā, jānāti maṁ sugato”ti dukkhī dummano tatthevantaradhāyīti.	10	
PA_sn_4:10.6.2	Paṭhamo vaggo.	10	
PA_sn_4:10.7.0	Tassuddānaṁ	10	
PA_sn_4:10.7.1	Tapokammañca nāgo ca,	10	
PA_sn_4:10.7.2	subhaṁ pāsena te duve;	10	
PA_sn_4:10.7.3	Sappo supati nandanaṁ,	10	
PA_sn_4:10.7.4	āyunā apare duveti.	10	
PA_sn_4:11.0.1	Saṁyutta Nikāya 4.11	11	
PA_sn_4:11.0.2	2. Dutiyavagga	11	
PA_sn_4:11.0.3	Pāsāṇasutta	11	
PA_sn_4:11.1.1	Ekaṁ samayaṁ bhagavā rājagahe viharati gijjhakūṭe pabbate.	11	
PA_sn_4:11.1.2	Tena kho pana samayena bhagavā rattandhakāratimisāyaṁ abbhokāse nisinno hoti, devo ca ekamekaṁ phusāyati.	11	
PA_sn_4:11.1.3	Atha kho māro pāpimā bhagavato bhayaṁ chambhitattaṁ lomahaṁsaṁ uppādetukāmo yena bhagavā tenupasaṅkami; upasaṅkamitvā bhagavato avidūre mahante pāsāṇe padālesi.	11	
PA_sn_4:11.2.1	Atha kho bhagavā “māro ayaṁ pāpimā” iti viditvā māraṁ pāpimantaṁ gāthāya ajjhabhāsi:	11	
PA_sn_4:11.3.1	“Sacepi kevalaṁ sabbaṁ,	11	
PA_sn_4:11.3.2	gijjhakūṭaṁ calessasi;	11	
PA_sn_4:11.3.3	Neva sammāvimuttānaṁ,	11	
PA_sn_4:11.3.4	buddhānaṁ atthi iñjitan”ti.	11	
PA_sn_4:11.4.1	Atha kho māro pāpimā “jānāti maṁ bhagavā, jānāti maṁ sugato”ti dukkhī dummano tatthevantaradhāyīti.	11	
PA_sn_4:12.0.1	Saṁyutta Nikāya 4.12	12	
PA_sn_4:12.0.2	2. Dutiyavagga	12	
PA_sn_4:12.0.3	Kinnusīhasutta	12	
PA_sn_4:12.1.1	Ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme.	12	
PA_sn_4:12.1.2	Tena kho pana samayena bhagavā mahatiyā parisāya parivuto dhammaṁ deseti.	12	
PA_sn_4:12.2.1	Atha kho mārassa pāpimato etadahosi:	12	
PA_sn_4:12.2.2	“ayaṁ kho samaṇo gotamo mahatiyā parisāya parivuto dhammaṁ deseti.	12	
PA_sn_4:12.2.3	Yannūnāhaṁ yena samaṇo gotamo tenupasaṅkameyyaṁ vicakkhukammāyā”ti.	12	
PA_sn_4:12.2.4	Atha kho māro pāpimā yena bhagavā tenupasaṅkami; upasaṅkamitvā bhagavantaṁ gāthāya ajjhabhāsi:	12	
PA_sn_4:12.3.1	“Kinnu sīhova nadasi,	12	
PA_sn_4:12.3.2	parisāyaṁ visārado;	12	
PA_sn_4:12.3.3	Paṭimallo hi te atthi,	12	
PA_sn_4:12.3.4	vijitāvī nu maññasī”ti.	12	
PA_sn_4:12.4.1	“Nadanti ve mahāvīrā,	12	
PA_sn_4:12.4.2	parisāsu visāradā;	12	
PA_sn_4:12.4.3	Tathāgatā balappattā,	12	
PA_sn_4:12.4.4	tiṇṇā loke visattikan”ti.	12	
PA_sn_4:12.5.1	Atha kho māro pāpimā “jānāti maṁ bhagavā, jānāti maṁ sugato”ti dukkhī dummano tatthevantaradhāyīti.	12	
PA_sn_4:13.0.1	Saṁyutta Nikāya 4.13	13	
PA_sn_4:13.0.2	2. Dutiyavagga	13	
PA_sn_4:13.0.3	Sakalikasutta	13	
PA_sn_4:13.1.1	Evaṁ me sutaṁ—	13	
PA_sn_4:13.1.2	ekaṁ samayaṁ bhagavā rājagahe viharati maddakucchismiṁ migadāye.	13	
PA_sn_4:13.1.3	Tena kho pana samayena bhagavato pādo sakalikāya khato hoti,	13	
PA_sn_4:13.1.4	bhusā sudaṁ bhagavato vedanā vattanti sārīrikā dukkhā tibbā kharā kaṭukā asātā amanāpā.	13	
PA_sn_4:13.1.5	Tā sudaṁ bhagavā sato sampajāno adhivāseti avihaññamāno.	13	
PA_sn_4:13.1.6	Atha kho bhagavā catugguṇaṁ saṅghāṭiṁ paññapetvā dakkhiṇena passena sīhaseyyaṁ kappesi pāde pādaṁ accādhāya sato sampajāno.	13	
PA_sn_4:13.1.7	Atha kho māro pāpimā yena bhagavā tenupasaṅkami; upasaṅkamitvā bhagavantaṁ gāthāya ajjhabhāsi:	13	
PA_sn_4:13.2.1	“Mandiyā nu kho sesi udāhu kāveyyamatto,	13	
PA_sn_4:13.2.2	Atthā nu te sampacurā na santi;	13	
PA_sn_4:13.2.3	Eko vivitte sayanāsanamhi,	13	
PA_sn_4:13.2.4	Niddāmukho kimidaṁ soppase vā”ti.	13	
PA_sn_4:13.3.1	“Na mandiyā sayāmi nāpi kāveyyamatto,	13	
PA_sn_4:13.3.2	Atthaṁ sameccāhamapetasoko;	13	
PA_sn_4:13.3.3	Eko vivitte sayanāsanamhi,	13	
PA_sn_4:13.3.4	Sayāmahaṁ sabbabhūtānukampī.	13	
PA_sn_4:13.4.1	Yesampi sallaṁ urasi paviṭṭhaṁ,	13	
PA_sn_4:13.4.2	Muhuṁ muhuṁ hadayaṁ vedhamānaṁ;	13	
PA_sn_4:13.4.3	Tepīdha soppaṁ labhare sasallā,	13	
PA_sn_4:13.4.4	Tasmā ahaṁ na supe vītasallo.	13	
PA_sn_4:13.5.1	Jaggaṁ na saṅke napi bhemi sottuṁ,	13	
PA_sn_4:13.5.2	Rattindivā nānutapanti māmaṁ;	13	
PA_sn_4:13.5.3	Hāniṁ na passāmi kuhiñci loke,	13	
PA_sn_4:13.5.4	Tasmā supe sabbabhūtānukampī”ti.	13	
PA_sn_4:13.6.1	Atha kho māro pāpimā “jānāti maṁ bhagavā, jānāti maṁ sugato”ti dukkhī dummano tatthevantaradhāyīti.	13	
PA_sn_4:14.0.1	Saṁyutta Nikāya 4.14	14	
PA_sn_4:14.0.2	2. Dutiyavagga	14	
PA_sn_4:14.0.3	Patirūpasutta	14	
PA_sn_4:14.1.1	Ekaṁ samayaṁ bhagavā kosalesu viharati ekasālāyaṁ brāhmaṇagāme.	14	
PA_sn_4:14.1.2	Tena kho pana samayena bhagavā mahatiyā gihiparisāya parivuto dhammaṁ deseti.	14	
PA_sn_4:14.2.1	Atha kho mārassa pāpimato etadahosi:	14	
PA_sn_4:14.2.2	“ayaṁ kho samaṇo gotamo mahatiyā gihiparisāya parivuto dhammaṁ deseti.	14	
PA_sn_4:14.2.3	Yannūnāhaṁ yena samaṇo gotamo tenupasaṅkameyyaṁ vicakkhukammāyā”ti.	14	
PA_sn_4:14.2.4	Atha kho māro pāpimā yena bhagavā tenupasaṅkami; upasaṅkamitvā bhagavantaṁ gāthāya ajjhabhāsi:	14	
PA_sn_4:14.3.1	“Netaṁ tava patirūpaṁ,	14	
PA_sn_4:14.3.2	yadaññamanusāsasi;	14	
PA_sn_4:14.3.3	Anurodhavirodhesu,	14	
PA_sn_4:14.3.4	mā sajjittho tadācaran”ti.	14	
PA_sn_4:14.4.1	“Hitānukampī sambuddho,	14	
PA_sn_4:14.4.2	yadaññamanusāsati;	14	
PA_sn_4:14.4.3	Anurodhavirodhehi,	14	
PA_sn_4:14.4.4	vippamutto tathāgato”ti.	14	
PA_sn_4:14.5.1	Atha kho māro pāpimā “jānāti maṁ bhagavā, jānāti maṁ sugato”ti dukkhī dummano tatthevantaradhāyīti.	14	
PA_sn_4:15.0.1	Saṁyutta Nikāya 4.15	15	
PA_sn_4:15.0.2	2. Dutiyavagga	15	
PA_sn_4:15.0.3	Mānasasutta	15	
PA_sn_4:15.1.1	Evaṁ me sutaṁ—	15	
PA_sn_4:15.1.2	ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme.	15	
PA_sn_4:15.1.3	Atha kho māro pāpimā yena bhagavā tenupasaṅkami; upasaṅkamitvā bhagavantaṁ gāthāya ajjhabhāsi:	15	
PA_sn_4:15.2.1	“Antalikkhacaro pāso,	15	
PA_sn_4:15.2.2	yvāyaṁ carati mānaso;	15	
PA_sn_4:15.2.3	Tena taṁ bādhayissāmi,	15	
PA_sn_4:15.2.4	na me samaṇa mokkhasī”ti.	15	
PA_sn_4:15.3.1	“Rūpā saddā rasā gandhā,	15	
PA_sn_4:15.3.2	Phoṭṭhabbā ca manoramā;	15	
PA_sn_4:15.3.3	Ettha me vigato chando,	15	
PA_sn_4:15.3.4	Nihato tvamasi antakā”ti.	15	
PA_sn_4:15.4.1	Atha kho māro pāpimā “jānāti maṁ bhagavā, jānāti maṁ sugato”ti dukkhī dummano tatthevantaradhāyīti.	15	
PA_sn_4:16.0.1	Saṁyutta Nikāya 4.16	16	
PA_sn_4:16.0.2	2. Dutiyavagga	16	
PA_sn_4:16.0.3	Pattasutta	16	
PA_sn_4:16.1.1	Sāvatthinidānaṁ.	16	
PA_sn_4:16.1.2	Tena kho pana samayena bhagavā pañcannaṁ upādānakkhandhānaṁ upādāya bhikkhūnaṁ dhammiyā kathāya sandasseti samādapeti samuttejeti sampahaṁseti.	16	
PA_sn_4:16.1.3	Te ca bhikkhū aṭṭhiṁ katvā manasi katvā sabbacetasā samannāharitvā ohitasotā dhammaṁ suṇanti.	16	
PA_sn_4:16.2.1	Atha kho mārassa pāpimato etadahosi:	16	
PA_sn_4:16.2.2	“ayaṁ kho samaṇo gotamo pañcannaṁ upādānakkhandhānaṁ upādāya bhikkhūnaṁ dhammiyā kathāya sandasseti samādapeti samuttejeti sampahaṁseti.	16	
PA_sn_4:16.2.3	Te ca bhikkhū aṭṭhiṁ katvā manasi katvā sabbacetasā samannāharitvā ohitasotā dhammaṁ suṇanti.	16	
PA_sn_4:16.2.4	Yannūnāhaṁ yena samaṇo gotamo tenupasaṅkameyyaṁ vicakkhukammāyā”ti.	16	
PA_sn_4:16.3.1	Tena kho pana samayena sambahulā pattā abbhokāse nikkhittā honti.	16	
PA_sn_4:16.3.2	Atha kho māro pāpimā balībaddavaṇṇaṁ abhinimminitvā yena te pattā tenupasaṅkami.	16	
PA_sn_4:16.3.3	Atha kho aññataro bhikkhu aññataraṁ bhikkhuṁ etadavoca:	16	
PA_sn_4:16.3.4	“bhikkhu bhikkhu, eso balībaddo patte bhindeyyā”ti.	16	
PA_sn_4:16.3.5	Evaṁ vutte, bhagavā taṁ bhikkhuṁ etadavoca:	16	
PA_sn_4:16.3.6	“na so, bhikkhu, balībaddo.	16	
PA_sn_4:16.3.7	Māro eso pāpimā tumhākaṁ vicakkhukammāya āgato”ti.	16	
PA_sn_4:16.3.8	Atha kho bhagavā “māro ayaṁ pāpimā” iti viditvā māraṁ pāpimantaṁ gāthāya ajjhabhāsi:	16	
PA_sn_4:16.4.1	“Rūpaṁ vedayitaṁ saññā,	16	
PA_sn_4:16.4.2	viññāṇaṁ yañca saṅkhataṁ;	16	
PA_sn_4:16.4.3	Nesohamasmi netaṁ me,	16	
PA_sn_4:16.4.4	evaṁ tattha virajjati.	16	
PA_sn_4:16.5.1	Evaṁ virattaṁ khemattaṁ,	16	
PA_sn_4:16.5.2	sabbasaṁyojanātigaṁ;	16	
PA_sn_4:16.5.3	Anvesaṁ sabbaṭṭhānesu,	16	
PA_sn_4:16.5.4	mārasenāpi nājjhagā”ti.	16	
PA_sn_4:16.6.1	Atha kho māro pāpimā …pe… tatthevantaradhāyīti.	16	
PA_sn_4:17.0.1	Saṁyutta Nikāya 4.17	17	
PA_sn_4:17.0.2	2. Dutiyavagga	17	
PA_sn_4:17.0.3	Chaphassāyatanasutta	17	
PA_sn_4:17.1.1	Ekaṁ samayaṁ bhagavā vesāliyaṁ viharati mahāvane kūṭāgārasālāyaṁ.	17	
PA_sn_4:17.1.2	Tena kho pana samayena bhagavā channaṁ phassāyatanānaṁ upādāya bhikkhūnaṁ dhammiyā kathāya sandasseti samādapeti samuttejeti sampahaṁseti.	17	
PA_sn_4:17.1.3	Te ca bhikkhū aṭṭhiṁ katvā manasi katvā sabbacetasā samannāharitvā ohitasotā dhammaṁ suṇanti.	17	
PA_sn_4:17.2.1	Atha kho mārassa pāpimato etadahosi:	17	
PA_sn_4:17.2.2	“ayaṁ kho samaṇo gotamo channaṁ phassāyatanānaṁ upādāya bhikkhūnaṁ dhammiyā kathāya sandasseti samādapeti samuttejeti sappahaṁseti.	17	
PA_sn_4:17.2.3	Te ca bhikkhū aṭṭhiṁ katvā manasi katvā sabbacetasā samannāharitvā ohitasotā dhammaṁ suṇanti.	17	
PA_sn_4:17.2.4	Yannūnāhaṁ yena samaṇo gotamo tenupasaṅkameyyaṁ vicakkhukammāyā”ti.	17	
PA_sn_4:17.2.5_0	Atha kho māro pāpimā yena bhagavā tenupasaṅkami; upasaṅkamitvā bhagavato avidūre	17	
PA_sn_4:17.2.5_1	mahantaṁ bhayabheravaṁ saddamakāsi, apissudaṁ pathavī maññe undrīyati. Atha kho aññataro	17	
PA_sn_4:17.2.5_2	bhikkhu aññataraṁ bhikkhuṁ etadavoca:	17	
PA_sn_4:17.2.6	“bhikkhu bhikkhu, esā pathavī maññe undrīyatī”ti.	17	
PA_sn_4:17.2.7	Evaṁ vutte, bhagavā taṁ bhikkhuṁ etadavoca:	17	
PA_sn_4:17.2.8	“nesā, bhikkhu, pathavī undrīyati.	17	
PA_sn_4:17.2.9	Māro eso pāpimā tumhākaṁ vicakkhukammāya āgato”ti.	17	
PA_sn_4:17.2.10	Atha kho bhagavā “māro ayaṁ pāpimā” iti viditvā māraṁ pāpimantaṁ gāthāya ajjhabhāsi:	17	
PA_sn_4:17.3.1	“Rūpā saddā rasā gandhā,	17	
PA_sn_4:17.3.2	phassā dhammā ca kevalā;	17	
PA_sn_4:17.3.3	Etaṁ lokāmisaṁ ghoraṁ,	17	
PA_sn_4:17.3.4	ettha loko vimucchito.	17	
PA_sn_4:17.4.1	Etañca samatikkamma,	17	
PA_sn_4:17.4.2	sato buddhassa sāvako;	17	
PA_sn_4:17.4.3	Māradheyyaṁ atikkamma,	17	
PA_sn_4:17.4.4	ādiccova virocatī”ti.	17	
PA_sn_4:17.5.1	Atha kho māro pāpimā …pe… tatthevantaradhāyīti.	17	
PA_sn_4:18.0.1	Saṁyutta Nikāya 4.18	18	
PA_sn_4:18.0.2	2. Dutiyavagga	18	
PA_sn_4:18.0.3	Piṇḍasutta	18	
PA_sn_4:18.1.1	Ekaṁ samayaṁ bhagavā magadhesu viharati pañcasālāyaṁ brāhmaṇagāme.	18	
PA_sn_4:18.1.2	Tena kho pana samayena pañcasālāyaṁ brāhmaṇagāme kumārikānaṁ pāhunakāni bhavanti.	18	
PA_sn_4:18.1.3	Atha kho bhagavā pubbaṇhasamayaṁ nivāsetvā pattacīvaramādāya pañcasālaṁ brāhmaṇagāmaṁ piṇḍāya pāvisi.	18	
PA_sn_4:18.1.4	Tena kho pana samayena pañcasāleyyakā brāhmaṇagahapatikā mārena pāpimatā anvāviṭṭhā bhavanti:	18	
PA_sn_4:18.1.5	“mā samaṇo gotamo piṇḍamalatthā”ti.	18	
PA_sn_4:18.2.1	Atha kho bhagavā yathādhotena pattena pañcasālaṁ brāhmaṇagāmaṁ piṇḍāya pāvisi tathādhotena pattena paṭikkami.	18	
PA_sn_4:18.2.2	Atha kho māro pāpimā yena bhagavā tenupasaṅkami; upasaṅkamitvā bhagavantaṁ etadavoca:	18	
PA_sn_4:18.2.3	“api tvaṁ, samaṇa, piṇḍamalatthā”ti?	18	
PA_sn_4:18.2.4	“Tathā nu tvaṁ, pāpima, akāsi yathāhaṁ piṇḍaṁ na labheyyan”ti.	18	
PA_sn_4:18.2.5	“Tena hi, bhante, bhagavā dutiyampi pañcasālaṁ brāhmaṇagāmaṁ piṇḍāya pavisatu.	18	
PA_sn_4:18.2.6	Tathāhaṁ karissāmi yathā bhagavā piṇḍaṁ lacchatī”ti.	18	
PA_sn_4:18.3.1	“Apuññaṁ pasavi māro,	18	
PA_sn_4:18.3.2	āsajja naṁ tathāgataṁ;	18	
PA_sn_4:18.3.3	Kiṁ nu maññasi pāpima,	18	
PA_sn_4:18.3.4	na me pāpaṁ vipaccati.	18	
PA_sn_4:18.4.1	Susukhaṁ vata jīvāma,	18	
PA_sn_4:18.4.2	yesaṁ no natthi kiñcanaṁ;	18	
PA_sn_4:18.4.3	Pītibhakkhā bhavissāma,	18	
PA_sn_4:18.4.4	devā ābhassarā yathā”ti.	18	
PA_sn_4:18.5.1	Atha kho māro pāpimā “jānāti maṁ bhagavā, jānāti maṁ sugato”ti dukkhī dummano tatthevantaradhāyīti.	18	
PA_sn_4:19.0.1	Saṁyutta Nikāya 4.19	19	
PA_sn_4:19.0.2	2. Dutiyavagga	19	
PA_sn_4:19.0.3	Kassakasutta	19	
PA_sn_4:19.1.1	Sāvatthinidānaṁ.	19	
PA_sn_4:19.1.2	Tena kho pana samayena bhagavā bhikkhūnaṁ nibbānapaṭisaṁyuttāya dhammiyā kathāya sandasseti samādapeti samuttejeti sampahaṁseti.	19	
PA_sn_4:19.1.3	Te ca bhikkhū aṭṭhiṁ katvā manasi katvā sabbacetasā samannāharitvā ohitasotā dhammaṁ suṇanti.	19	
PA_sn_4:19.2.1	Atha kho mārassa pāpimato etadahosi:	19	
PA_sn_4:19.2.2	“ayaṁ kho samaṇo gotamo bhikkhūnaṁ nibbānapaṭisaṁyuttāya dhammiyā kathāya …pe…	19	
PA_sn_4:19.2.3	yannūnāhaṁ yena samaṇo gotamo tenupasaṅkameyyaṁ vicakkhukammāyā”ti.	19	
PA_sn_4:19.2.4_0	Atha kho māro pāpimā kassakavaṇṇaṁ abhinimminitvā mahantaṁ naṅgalaṁ khandhe karitvā	19	
PA_sn_4:19.2.4_1	dīghapācanayaṭṭhiṁ gahetvā haṭahaṭakeso sāṇasāṭinivattho kaddamamakkhitehi pādehi	19	
PA_sn_4:19.2.4_2	yena bhagavā tenupasaṅkami; upasaṅkamitvā bhagavantaṁ etadavoca:	19	
PA_sn_4:19.2.5	“api, samaṇa, balībadde addasā”ti?	19	
PA_sn_4:19.2.6	“Kiṁ pana, pāpima, te balībaddehī”ti?	19	
PA_sn_4:19.2.7	“Mameva, samaṇa, cakkhu, mama rūpā, mama cakkhusamphassaviññāṇāyatanaṁ.	19	
PA_sn_4:19.2.8	Kuhiṁ me, samaṇa, gantvā mokkhasi?	19	
PA_sn_4:19.2.9	Mameva, samaṇa, sotaṁ, mama saddā …pe…	19	
PA_sn_4:19.2.10	mameva, samaṇa, ghānaṁ, mama gandhā;	19	
PA_sn_4:19.2.11	mameva, samaṇa, jivhā, mama rasā;	19	
PA_sn_4:19.2.12	mameva, samaṇa, kāyo, mama phoṭṭhabbā;	19	
PA_sn_4:19.2.13	mameva, samaṇa, mano, mama dhammā, mama manosamphassaviññāṇāyatanaṁ.	19	
PA_sn_4:19.2.14	Kuhiṁ me, samaṇa, gantvā mokkhasī”ti?	19	
PA_sn_4:19.3.1	“Taveva, pāpima, cakkhu, tava rūpā, tava cakkhusamphassaviññāṇāyatanaṁ.	19	
PA_sn_4:19.3.2	Yattha ca kho, pāpima, natthi cakkhu, natthi rūpā, natthi cakkhusamphassaviññāṇāyatanaṁ, agati tava tattha, pāpima.	19	
PA_sn_4:19.3.3	Taveva, pāpima, sotaṁ, tava saddā, tava sotasamphassaviññāṇāyatanaṁ.	19	
PA_sn_4:19.3.4	Yattha ca kho, pāpima, natthi sotaṁ, natthi saddā, natthi sotasamphassaviññāṇāyatanaṁ, agati tava tattha, pāpima.	19	
PA_sn_4:19.3.5	Taveva, pāpima, ghānaṁ, tava gandhā, tava ghānasamphassaviññāṇāyatanaṁ.	19	
PA_sn_4:19.3.6	Yattha ca kho, pāpima, natthi ghānaṁ, natthi gandhā, natthi ghānasamphassaviññāṇāyatanaṁ, agati tava tattha, pāpima.	19	
PA_sn_4:19.3.7	Taveva, pāpima, jivhā, tava rasā, tava jivhāsamphassaviññāṇāyatanaṁ …pe…	19	
PA_sn_4:19.3.8	taveva, pāpima, kāyo, tava phoṭṭhabbā, tava kāyasamphassaviññāṇāyatanaṁ …pe…	19	
PA_sn_4:19.3.9	taveva, pāpima, mano, tava dhammā, tava manosamphassaviññāṇāyatanaṁ.	19	
PA_sn_4:19.3.10	Yattha ca kho, pāpima, natthi mano, natthi dhammā, natthi manosamphassaviññāṇāyatanaṁ, agati tava tattha, pāpimā”ti.	19	
PA_sn_4:19.4.1	“Yaṁ vadanti mama yidanti,	19	
PA_sn_4:19.4.2	ye vadanti mamanti ca;	19	
PA_sn_4:19.4.3	Ettha ce te mano atthi,	19	
PA_sn_4:19.4.4	na me samaṇa mokkhasī”ti.	19	
PA_sn_4:19.5.1	“Yaṁ vadanti na taṁ mayhaṁ,	19	
PA_sn_4:19.5.2	ye vadanti na te ahaṁ;	19	
PA_sn_4:19.5.3	Evaṁ pāpima jānāhi,	19	
PA_sn_4:19.5.4	na me maggampi dakkhasī”ti.	19	
PA_sn_4:19.6.1	Atha kho māro pāpimā …pe… tatthevantaradhāyīti.	19	
PA_sn_4:20.0.1	Saṁyutta Nikāya 4.20	20	
PA_sn_4:20.0.2	2. Dutiyavagga	20	
PA_sn_4:20.0.3	Rajjasutta	20	
PA_sn_4:20.1.1	Ekaṁ samayaṁ bhagavā kosalesu viharati himavantapadese araññakuṭikāyaṁ.	20	
PA_sn_4:20.1.2	Atha kho bhagavato rahogatassa paṭisallīnassa evaṁ cetaso parivitakko udapādi:	20	
PA_sn_4:20.1.3	“sakkā nu kho rajjaṁ kāretuṁ ahanaṁ aghātayaṁ ajinaṁ ajāpayaṁ asocaṁ asocāpayaṁ dhammenā”ti?	20	
PA_sn_4:20.2.1	Atha kho māro pāpimā bhagavato cetasā cetoparivitakkamaññāya yena bhagavā tenupasaṅkami; upasaṅkamitvā bhagavantaṁ etadavoca:	20	
PA_sn_4:20.2.2	“kāretu, bhante, bhagavā rajjaṁ, kāretu, sugato, rajjaṁ ahanaṁ aghātayaṁ ajinaṁ ajāpayaṁ asocaṁ asocāpayaṁ dhammenā”ti.	20	
PA_sn_4:20.2.3	“Kiṁ pana me tvaṁ, pāpima, passasi yaṁ maṁ tvaṁ evaṁ vadesi:	20	
PA_sn_4:20.2.4	‘kāretu, bhante, bhagavā rajjaṁ, kāretu sugato, rajjaṁ ahanaṁ aghātayaṁ ajinaṁ ajāpayaṁ asocaṁ asocāpayaṁ dhammenā’”ti?	20	
PA_sn_4:20.2.5	“Bhagavatā kho, bhante, cattāro iddhipādā bhāvitā bahulīkatā yānīkatā vatthukatā anuṭṭhitā paricitā susamāraddhā.	20	
PA_sn_4:20.2.6	Ākaṅkhamāno ca, bhante, bhagavā himavantaṁ pabbatarājaṁ suvaṇṇaṁ tveva adhimucceyya suvaṇṇañca panassā”ti.	20	
PA_sn_4:20.3.1	“Pabbatassa suvaṇṇassa,	20	
PA_sn_4:20.3.2	jātarūpassa kevalo;	20	
PA_sn_4:20.3.3	Dvittāva nālamekassa,	20	
PA_sn_4:20.3.4	iti vidvā samañcare.	20	
PA_sn_4:20.4.1	Yo dukkhamaddakkhi yatonidānaṁ,	20	
PA_sn_4:20.4.2	Kāmesu so jantu kathaṁ nameyya;	20	
PA_sn_4:20.4.3	Upadhiṁ viditvā saṅgoti loke,	20	
PA_sn_4:20.4.4	Tasseva jantu vinayāya sikkhe”ti.	20	
PA_sn_4:20.5.1	Atha kho māro pāpimā “jānāti maṁ bhagavā, jānāti maṁ sugato”ti dukkhī dummano tatthevantaradhāyīti.	20	
PA_sn_4:20.5.2	Dutiyo vaggo.	20	
PA_sn_4:20.6.0	Tassuddānaṁ	20	
PA_sn_4:20.6.1	Pāsāṇo sīho sakalikaṁ,	20	
PA_sn_4:20.6.2	Patirūpañca mānasaṁ;	20	
PA_sn_4:20.6.3	Pattaṁ āyatanaṁ piṇḍaṁ,	20	
PA_sn_4:20.6.4	Kassakaṁ rajjena te dasāti.	20	
PA_sn_4:21.0.1	Saṁyutta Nikāya 4.21	21	
PA_sn_4:21.0.2	3. Tatiyavagga	21	
PA_sn_4:21.0.3	Sambahulasutta	21	
PA_sn_4:21.1.1	Evaṁ me sutaṁ—	21	
PA_sn_4:21.1.2	ekaṁ samayaṁ bhagavā sakkesu viharati silāvatiyaṁ.	21	
PA_sn_4:21.1.3	Tena kho pana samayena sambahulā bhikkhū bhagavato avidūre appamattā ātāpino pahitattā viharanti.	21	
PA_sn_4:21.1.4_0	Atha kho māro pāpimā brāhmaṇavaṇṇaṁ abhinimminitvā mahantena jaṭaṇḍuvena ajinakkhipanivattho	21	
PA_sn_4:21.1.4_1	jiṇṇo gopānasivaṅko ghurughurupassāsī udumbaradaṇḍaṁ gahetvā yena te bhikkhū tenupasaṅkami;	21	
PA_sn_4:21.1.4_2	upasaṅkamitvā te bhikkhū etadavoca:	21	
PA_sn_4:21.1.5	“daharā bhavanto pabbajitā susū kāḷakesā bhadrena yobbanena samannāgatā paṭhamena vayasā anikkīḷitāvino kāmesu.	21	
PA_sn_4:21.1.6	Bhuñjantu bhavanto mānusake kāme.	21	
PA_sn_4:21.1.7	Mā sandiṭṭhikaṁ hitvā kālikaṁ anudhāvitthā”ti.	21	
PA_sn_4:21.1.8	“Na kho mayaṁ, brāhmaṇa, sandiṭṭhikaṁ hitvā kālikaṁ anudhāvāma.	21	
PA_sn_4:21.1.9	Kālikañca kho mayaṁ, brāhmaṇa, hitvā sandiṭṭhikaṁ anudhāvāma.	21	
PA_sn_4:21.1.10	Kālikā hi, brāhmaṇa, kāmā vuttā bhagavatā bahudukkhā bahupāyāsā, ādīnavo ettha bhiyyo.	21	
PA_sn_4:21.1.11	Sandiṭṭhiko ayaṁ dhammo akāliko ehipassiko opaneyyiko paccattaṁ veditabbo viññūhī”ti.	21	
PA_sn_4:21.1.12	Evaṁ vutte, māro pāpimā sīsaṁ okampetvā jivhaṁ nillāletvā tivisākhaṁ nalāṭe nalāṭikaṁ vuṭṭhāpetvā daṇḍamolubbha pakkāmi.	21	
PA_sn_4:21.2.1	Atha kho te bhikkhū yena bhagavā tenupasaṅkamiṁsu; upasaṅkamitvā bhagavantaṁ abhivādetvā ekamantaṁ nisīdiṁsu. Ekamantaṁ nisinnā kho te bhikkhū bhagavantaṁ etadavocuṁ:	21	
PA_sn_4:21.2.2	“idha mayaṁ, bhante, bhagavato avidūre appamattā ātāpino pahitattā viharāma.	21	
PA_sn_4:21.2.3_0	Atha kho, bhante, aññataro brāhmaṇo mahantena jaṭaṇḍuvena ajinakkhipanivattho jiṇṇo	21	
PA_sn_4:21.2.3_1	gopānasivaṅko ghurughurupassāsī udumbaradaṇḍaṁ gahetvā yena mayaṁ tenupasaṅkami;	21	
PA_sn_4:21.2.3_2	upasaṅkamitvā amhe etadavoca:	21	
PA_sn_4:21.2.4	‘daharā bhavanto pabbajitā susū kāḷakesā bhadrena yobbanena samannāgatā paṭhamena vayasā anikkīḷitāvino kāmesu.	21	
PA_sn_4:21.2.5	Bhuñjantu bhavanto mānusake kāme.	21	
PA_sn_4:21.2.6	Mā sandiṭṭhikaṁ hitvā kālikaṁ anudhāvitthā’ti.	21	
PA_sn_4:21.2.7	Evaṁ vutte, mayaṁ, bhante, taṁ brāhmaṇaṁ etadavocumha:	21	
PA_sn_4:21.2.8	‘na kho mayaṁ, brāhmaṇa, sandiṭṭhikaṁ hitvā kālikaṁ anudhāvāma.	21	
PA_sn_4:21.2.9	Kālikañca kho mayaṁ, brāhmaṇa, hitvā sandiṭṭhikaṁ anudhāvāma.	21	
PA_sn_4:21.2.10	Kālikā hi, brāhmaṇa, kāmā vuttā bhagavatā bahudukkhā bahupāyāsā, ādīnavo ettha bhiyyo.	21	
PA_sn_4:21.2.11	Sandiṭṭhiko ayaṁ dhammo akāliko ehipassiko opaneyyiko paccattaṁ veditabbo viññūhī’ti.	21	
PA_sn_4:21.2.12	Evaṁ vutte, bhante, so brāhmaṇo sīsaṁ okampetvā jivhaṁ nillāletvā tivisākhaṁ nalāṭe nalāṭikaṁ vuṭṭhāpetvā daṇḍamolubbha pakkanto”ti.	21	
PA_sn_4:21.3.1	“Neso, bhikkhave, brāhmaṇo.	21	
PA_sn_4:21.3.2	Māro eso pāpimā tumhākaṁ vicakkhukammāya āgato”ti.	21	
PA_sn_4:21.3.3	Atha kho bhagavā etamatthaṁ viditvā tāyaṁ velāyaṁ imaṁ gāthaṁ abhāsi:	21	
PA_sn_4:21.4.1	“Yo dukkhamaddakkhi yatonidānaṁ,	21	
PA_sn_4:21.4.2	Kāmesu so jantu kathaṁ nameyya;	21	
PA_sn_4:21.4.3	Upadhiṁ viditvā saṅgoti loke,	21	
PA_sn_4:21.4.4	Tasseva jantu vinayāya sikkhe”ti.	21	
PA_sn_4:22.0.1	Saṁyutta Nikāya 4.22	22	
PA_sn_4:22.0.2	3. Tatiyavagga	22	
PA_sn_4:22.0.3	Samiddhisutta	22	
PA_sn_4:22.1.1	Ekaṁ samayaṁ bhagavā sakkesu viharati silāvatiyaṁ.	22	
PA_sn_4:22.1.2	Tena kho pana samayena āyasmā samiddhi bhagavato avidūre appamatto ātāpī pahitatto viharati.	22	
PA_sn_4:22.1.3	Atha kho āyasmato samiddhissa rahogatassa paṭisallīnassa evaṁ cetaso parivitakko udapādi:	22	
PA_sn_4:22.1.4	“lābhā vata me, suladdhaṁ vata me,	22	
PA_sn_4:22.1.5	yassa me satthā arahaṁ sammāsambuddho.	22	
PA_sn_4:22.1.6	Lābhā vata me, suladdhaṁ vata me,	22	
PA_sn_4:22.1.7	yvāhaṁ evaṁ svākkhāte dhammavinaye pabbajito.	22	
PA_sn_4:22.1.8	Lābhā vata me, suladdhaṁ vata me,	22	
PA_sn_4:22.1.9	yassa me sabrahmacārino sīlavanto kalyāṇadhammā”ti.	22	
PA_sn_4:22.1.10_0	Atha kho māro pāpimā āyasmato samiddhissa cetasā cetoparivitakkamaññāya yenāyasmā	22	
PA_sn_4:22.1.10_1	samiddhi tenupasaṅkami; upasaṅkamitvā āyasmato samiddhissa avidūre mahantaṁ bhayabheravaṁ	22	
PA_sn_4:22.1.10_2	saddamakāsi, apissudaṁ pathavī maññe undrīyati.	22	
PA_sn_4:22.2.1	Atha kho āyasmā samiddhi yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. Ekamantaṁ nisinno āyasmā samiddhi bhagavantaṁ etadavoca:	22	
PA_sn_4:22.2.2	“idhāhaṁ, bhante, bhagavato avidūre appamatto ātāpī pahitatto viharāmi.	22	
PA_sn_4:22.2.3	Tassa mayhaṁ, bhante, rahogatassa paṭisallīnassa evaṁ cetaso parivitakko udapādi:	22	
PA_sn_4:22.2.4	‘lābhā vata me, suladdhaṁ vata me,	22	
PA_sn_4:22.2.5	yassa me satthā arahaṁ sammāsambuddho.	22	
PA_sn_4:22.2.6	Lābhā vata me, suladdhaṁ vata me,	22	
PA_sn_4:22.2.7	yvāhaṁ evaṁ svākkhāte dhammavinaye pabbajito.	22	
PA_sn_4:22.2.8	Lābhā vata me, suladdhaṁ vata me,	22	
PA_sn_4:22.2.9	yassa me sabrahmacārino sīlavanto kalyāṇadhammā’ti.	22	
PA_sn_4:22.2.10	Tassa mayhaṁ, bhante, avidūre mahābhayabheravasaddo ahosi, apissudaṁ pathavī maññe undrīyatī”ti.	22	
PA_sn_4:22.3.1	“Nesā, samiddhi, pathavī undrīyati.	22	
PA_sn_4:22.3.2	Māro eso pāpimā tuyhaṁ vicakkhukammāya āgato.	22	
PA_sn_4:22.3.3	Gaccha tvaṁ, samiddhi, tattheva appamatto ātāpī pahitatto viharāhī”ti.	22	
PA_sn_4:22.3.4	“Evaṁ, bhante”ti kho āyasmā samiddhi bhagavato paṭissutvā uṭṭhāyāsanā bhagavantaṁ abhivādetvā padakkhiṇaṁ katvā pakkāmi.	22	
PA_sn_4:22.3.5	Dutiyampi kho āyasmā samiddhi tattheva appamatto ātāpī pahitatto vihāsi.	22	
PA_sn_4:22.3.6	Dutiyampi kho āyasmato samiddhissa rahogatassa paṭisallīnassa …pe…	22	
PA_sn_4:22.3.7	dutiyampi kho māro pāpimā āyasmato samiddhissa cetasā cetoparivitakkamaññāya …pe…	22	
PA_sn_4:22.3.8	apissudaṁ pathavī maññe undrīyati.	22	
PA_sn_4:22.3.9	Atha kho āyasmā samiddhi māraṁ pāpimantaṁ gāthāya ajjhabhāsi:	22	
PA_sn_4:22.4.1	“Saddhāyāhaṁ pabbajito,	22	
PA_sn_4:22.4.2	agārasmā anagāriyaṁ;	22	
PA_sn_4:22.4.3	Sati paññā ca me buddhā,	22	
PA_sn_4:22.4.4	cittañca susamāhitaṁ;	22	
PA_sn_4:22.4.5	Kāmaṁ karassu rūpāni,	22	
PA_sn_4:22.4.6	neva maṁ byādhayissasī”ti.	22	
PA_sn_4:22.5.1	Atha kho māro pāpimā “jānāti maṁ samiddhi bhikkhū”ti dukkhī dummano tatthevantaradhāyīti.	22	
PA_sn_4:23.0.1	Saṁyutta Nikāya 4.23	23	
PA_sn_4:23.0.2	3. Tatiyavagga	23	
PA_sn_4:23.0.3	Godhikasutta	23	
PA_sn_4:23.1.1	Evaṁ me sutaṁ—	23	
PA_sn_4:23.1.2	ekaṁ samayaṁ bhagavā rājagahe viharati veḷuvane kalandakanivāpe.	23	
PA_sn_4:23.1.3	Tena kho pana samayena āyasmā godhiko isigilipasse viharati kāḷasilāyaṁ.	23	
PA_sn_4:23.1.4	Atha kho āyasmā godhiko appamatto ātāpī pahitatto viharanto sāmayikaṁ cetovimuttiṁ phusi.	23	
PA_sn_4:23.1.5	Atha kho āyasmā godhiko tamhā sāmayikāya cetovimuttiyā parihāyi.	23	
PA_sn_4:23.1.6	Dutiyampi kho āyasmā godhiko appamatto ātāpī pahitatto viharanto sāmayikaṁ cetovimuttiṁ phusi.	23	
PA_sn_4:23.1.7	Dutiyampi kho āyasmā godhiko tamhā sāmayikāya cetovimuttiyā parihāyi.	23	
PA_sn_4:23.1.8	Tatiyampi kho āyasmā godhiko appamatto ātāpī pahitatto viharanto sāmayikaṁ cetovimuttiṁ phusi.	23	
PA_sn_4:23.1.9	Tatiyampi kho āyasmā godhiko tamhā …pe… parihāyi.	23	
PA_sn_4:23.1.10	Catutthampi kho āyasmā godhiko appamatto …pe… vimuttiṁ phusi.	23	
PA_sn_4:23.1.11	Catutthampi kho āyasmā godhiko tamhā …pe… parihāyi.	23	
PA_sn_4:23.1.12	Pañcamampi kho āyasmā godhiko …pe… cetovimuttiṁ phusi.	23	
PA_sn_4:23.1.13	Pañcamampi kho āyasmā …pe… vimuttiyā parihāyi.	23	
PA_sn_4:23.1.14	Chaṭṭhampi kho āyasmā godhiko appamatto ātāpī pahitatto viharanto sāmayikaṁ cetovimuttiṁ phusi.	23	
PA_sn_4:23.1.15	Chaṭṭhampi kho āyasmā godhiko tamhā sāmayikāya cetovimuttiyā parihāyi.	23	
PA_sn_4:23.1.16	Sattamampi kho āyasmā godhiko appamatto ātāpī pahitatto viharanto sāmayikaṁ cetovimuttiṁ phusi.	23	
PA_sn_4:23.2.1	Atha kho āyasmato godhikassa etadahosi:	23	
PA_sn_4:23.2.2	“yāva chaṭṭhaṁ khvāhaṁ sāmayikāya cetovimuttiyā parihīno.	23	
PA_sn_4:23.2.3	Yannūnāhaṁ satthaṁ āhareyyan”ti.	23	
PA_sn_4:23.2.4	Atha kho māro pāpimā āyasmato godhikassa cetasā cetoparivitakkamaññāya yena bhagavā tenupasaṅkami; upasaṅkamitvā bhagavantaṁ gāthāhi ajjhabhāsi:	23	
PA_sn_4:23.3.1	“Mahāvīra mahāpañña,	23	
PA_sn_4:23.3.2	iddhiyā yasasā jala;	23	
PA_sn_4:23.3.3	Sabbaverabhayātīta,	23	
PA_sn_4:23.3.4	pāde vandāmi cakkhuma.	23	
PA_sn_4:23.4.1	Sāvako te mahāvīra,	23	
PA_sn_4:23.4.2	maraṇaṁ maraṇābhibhū;	23	
PA_sn_4:23.4.3	Ākaṅkhati cetayati,	23	
PA_sn_4:23.4.4	taṁ nisedha jutindhara.	23	
PA_sn_4:23.5.1	Kathañhi bhagavā tuyhaṁ,	23	
PA_sn_4:23.5.2	Sāvako sāsane rato;	23	
PA_sn_4:23.5.3	Appattamānaso sekkho,	23	
PA_sn_4:23.5.4	Kālaṁ kayirā janesutā”ti.	23	
PA_sn_4:23.6.1	Tena kho pana samayena āyasmatā godhikena satthaṁ āharitaṁ hoti.	23	
PA_sn_4:23.6.2	Atha kho bhagavā “māro ayaṁ pāpimā” iti viditvā māraṁ pāpimantaṁ gāthāya ajjhabhāsi:	23	
PA_sn_4:23.7.1	“Evañhi dhīrā kubbanti,	23	
PA_sn_4:23.7.2	nāvakaṅkhanti jīvitaṁ;	23	
PA_sn_4:23.7.3	Samūlaṁ taṇhamabbuyha,	23	
PA_sn_4:23.7.4	godhiko parinibbuto”ti.	23	
PA_sn_4:23.8.1	Atha kho bhagavā bhikkhū āmantesi:	23	
PA_sn_4:23.8.2	“āyāma, bhikkhave, yena isigilipassaṁ kāḷasilā tenupasaṅkamissāma yattha godhikena kulaputtena satthaṁ āharitan”ti.	23	
PA_sn_4:23.8.3	“Evaṁ, bhante”ti kho te bhikkhū bhagavato paccassosuṁ.	23	
PA_sn_4:23.9.1	Atha kho bhagavā sambahulehi bhikkhūhi saddhiṁ yena isigilipassaṁ kāḷasilā tenupasaṅkami.	23	
PA_sn_4:23.9.2	Addasā kho bhagavā āyasmantaṁ godhikaṁ dūratova mañcake vivattakkhandhaṁ semānaṁ.	23	
PA_sn_4:23.9.3_0	Tena kho pana samayena dhūmāyitattaṁ timirāyitattaṁ gacchateva purimaṁ disaṁ, gacchati	23	
PA_sn_4:23.9.3_1	pacchimaṁ disaṁ, gacchati uttaraṁ disaṁ, gacchati dakkhiṇaṁ disaṁ, gacchati uddhaṁ,	23	
PA_sn_4:23.9.3_2	gacchati adho, gacchati anudisaṁ.	23	
PA_sn_4:23.10.1	Atha kho bhagavā bhikkhū āmantesi:	23	
PA_sn_4:23.10.2_0	“passatha no tumhe, bhikkhave, etaṁ dhūmāyitattaṁ timirāyitattaṁ gacchateva purimaṁ	23	
PA_sn_4:23.10.2_1	disaṁ, gacchati pacchimaṁ disaṁ, gacchati uttaraṁ disaṁ, gacchati dakkhiṇaṁ disaṁ,	23	
PA_sn_4:23.10.2_2	gacchati uddhaṁ, gacchati adho, gacchati anudisan”ti?	23	
PA_sn_4:23.10.3	“Evaṁ, bhante”.	23	
PA_sn_4:23.10.4	“Eso kho, bhikkhave, māro pāpimā godhikassa kulaputtassa viññāṇaṁ samanvesati:	23	
PA_sn_4:23.10.5	‘kattha godhikassa kulaputtassa viññāṇaṁ patiṭṭhitan’ti?	23	
PA_sn_4:23.10.6	Appatiṭṭhitena ca, bhikkhave, viññāṇena godhiko kulaputto parinibbuto”ti.	23	
PA_sn_4:23.10.7	Atha kho māro pāpimā beluvapaṇḍuvīṇaṁ ādāya yena bhagavā tenupasaṅkami; upasaṅkamitvā bhagavantaṁ gāthāya ajjhabhāsi:	23	
PA_sn_4:23.11.1	“Uddhaṁ adho ca tiriyaṁ,	23	
PA_sn_4:23.11.2	disā anudisā svahaṁ;	23	
PA_sn_4:23.11.3	Anvesaṁ nādhigacchāmi,	23	
PA_sn_4:23.11.4	godhiko so kuhiṁ gato”ti.	23	
PA_sn_4:23.12.1	“Yo dhīro dhitisampanno,	23	
PA_sn_4:23.12.2	jhāyī jhānarato sadā;	23	
PA_sn_4:23.12.3	Ahorattaṁ anuyuñjaṁ,	23	
PA_sn_4:23.12.4	jīvitaṁ anikāmayaṁ.	23	
PA_sn_4:23.13.1	Jetvāna maccuno senaṁ,	23	
PA_sn_4:23.13.2	anāgantvā punabbhavaṁ;	23	
PA_sn_4:23.13.3	Samūlaṁ taṇhamabbuyha,	23	
PA_sn_4:23.13.4	godhiko parinibbuto”ti.	23	
PA_sn_4:23.14.1	Tassa sokaparetassa,	23	
PA_sn_4:23.14.2	vīṇā kacchā abhassatha;	23	
PA_sn_4:23.14.3	Tato so dummano yakkho,	23	
PA_sn_4:23.14.4	tatthevantaradhāyathāti.	23	
PA_sn_4:24.0.1	Saṁyutta Nikāya 4.24	24	
PA_sn_4:24.0.2	3. Tatiyavagga	24	
PA_sn_4:24.0.3	Sattavassānubandhasutta	24	
PA_sn_4:24.1.1	Evaṁ me sutaṁ—	24	
PA_sn_4:24.1.2	ekaṁ samayaṁ bhagavā uruvelāyaṁ viharati najjā nerañjarāya tīre ajapālanigrodhe.	24	
PA_sn_4:24.1.3	Tena kho pana samayena māro pāpimā sattavassāni bhagavantaṁ anubandho hoti otārāpekkho otāraṁ alabhamāno.	24	
PA_sn_4:24.1.4	Atha kho māro pāpimā yena bhagavā tenupasaṅkami; upasaṅkamitvā bhagavantaṁ gāthāya ajjhabhāsi:	24	
PA_sn_4:24.2.1	“Sokāvatiṇṇo nu vanamhi jhāyasi,	24	
PA_sn_4:24.2.2	Vittaṁ nu jīno uda patthayāno;	24	
PA_sn_4:24.2.3	Āguṁ nu gāmasmimakāsi kiñci,	24	
PA_sn_4:24.2.4	Kasmā janena na karosi sakkhiṁ;	24	
PA_sn_4:24.2.5	Sakkhī na sampajjati kenaci te”ti.	24	
PA_sn_4:24.3.1	“Sokassa mūlaṁ palikhāya sabbaṁ,	24	
PA_sn_4:24.3.2	Anāgu jhāyāmi asocamāno;	24	
PA_sn_4:24.3.3	Chetvāna sabbaṁ bhavalobhajappaṁ,	24	
PA_sn_4:24.3.4	Anāsavo jhāyāmi pamattabandhū”ti.	24	
PA_sn_4:24.4.1	“Yaṁ vadanti mama yidanti,	24	
PA_sn_4:24.4.2	ye vadanti mamanti ca;	24	
PA_sn_4:24.4.3	Ettha ce te mano atthi,	24	
PA_sn_4:24.4.4	na me samaṇa mokkhasī”ti.	24	
PA_sn_4:24.5.1	“Yaṁ vadanti na taṁ mayhaṁ,	24	
PA_sn_4:24.5.2	ye vadanti na te ahaṁ;	24	
PA_sn_4:24.5.3	Evaṁ pāpima jānāhi,	24	
PA_sn_4:24.5.4	na me maggampi dakkhasī”ti.	24	
PA_sn_4:24.6.1	“Sace maggaṁ anubuddhaṁ,	24	
PA_sn_4:24.6.2	khemaṁ amatagāminaṁ;	24	
PA_sn_4:24.6.3	Apehi gaccha tvameveko,	24	
PA_sn_4:24.6.4	kimaññamanusāsasī”ti.	24	
PA_sn_4:24.7.1	“Amaccudheyyaṁ pucchanti,	24	
PA_sn_4:24.7.2	ye janā pāragāmino;	24	
PA_sn_4:24.7.3	Tesāhaṁ puṭṭho akkhāmi,	24	
PA_sn_4:24.7.4	yaṁ saccaṁ taṁ nirūpadhin”ti.	24	
PA_sn_4:24.8.1	“Seyyathāpi, bhante, gāmassa vā nigamassa vā avidūre pokkharaṇī.	24	
PA_sn_4:24.8.2	Tatrassa kakkaṭako.	24	
PA_sn_4:24.8.3_0	Atha kho, bhante, sambahulā kumārakā vā kumārikāyo vā tamhā gāmā vā nigamā vā nikkhamitvā	24	
PA_sn_4:24.8.3_1	yena sā pokkharaṇī tenupasaṅkameyyuṁ; upasaṅkamitvā taṁ kakkaṭakaṁ udakā uddharitvā	24	
PA_sn_4:24.8.3_2	thale patiṭṭhapeyyuṁ.	24	
PA_sn_4:24.8.4	Yaṁ yadeva hi so, bhante, kakkaṭako aḷaṁ abhininnāmeyya taṁ tadeva te kumārakā vā kumārikāyo vā kaṭṭhena vā kathalāya vā sañchindeyyuṁ sambhañjeyyuṁ sampalibhañjeyyuṁ.	24	
PA_sn_4:24.8.5	Evañhi so, bhante, kakkaṭako sabbehi aḷehi sañchinnehi sambhaggehi sampalibhaggehi abhabbo taṁ pokkharaṇiṁ otarituṁ.	24	
PA_sn_4:24.8.6	Evameva kho, bhante, yāni kānici visūkāyikāni visevitāni vipphanditāni, sabbāni tāni bhagavatā sañchinnāni sambhaggāni sampalibhaggāni.	24	
PA_sn_4:24.8.7	Abhabbo dānāhaṁ, bhante, puna bhagavantaṁ upasaṅkamituṁ yadidaṁ otārāpekkho”ti.	24	
PA_sn_4:24.8.8	Atha kho māro pāpimā bhagavato santike imā nibbejanīyā gāthāyo abhāsi:	24	
PA_sn_4:24.9.1	“Medavaṇṇañca pāsāṇaṁ,	24	
PA_sn_4:24.9.2	vāyaso anupariyagā;	24	
PA_sn_4:24.9.3	Apettha muduṁ vindema,	24	
PA_sn_4:24.9.4	api assādanā siyā.	24	
PA_sn_4:24.10.1	Aladdhā tattha assādaṁ,	24	
PA_sn_4:24.10.2	vāyasetto apakkame;	24	
PA_sn_4:24.10.3	Kākova selamāsajja,	24	
PA_sn_4:24.10.4	nibbijjāpema gotamā”ti.	24	
PA_sn_4:25.0.1	Saṁyutta Nikāya 4.25	25	
PA_sn_4:25.0.2	3. Tatiyavagga	25	
PA_sn_4:25.0.3	Māradhītusutta	25	
PA_sn_4:25.1.1_0	Atha kho māro pāpimā bhagavato santike imā nibbejanīyā gāthāyo abhāsitvā tamhā ṭhānā	25	
PA_sn_4:25.1.1_1	apakkamma bhagavato avidūre pathaviyaṁ pallaṅkena nisīdi tuṇhībhūto maṅkubhūto pattakkhandho	25	
PA_sn_4:25.1.1_2	adhomukho pajjhāyanto appaṭibhāno kaṭṭhena bhūmiṁ vilikhanto.	25	
PA_sn_4:25.1.2	Atha kho taṇhā ca arati ca ragā ca māradhītaro yena māro pāpimā tenupasaṅkamiṁsu; upasaṅkamitvā māraṁ pāpimantaṁ gāthāya ajjhabhāsiṁsu:	25	
PA_sn_4:25.2.1	“Kenāsi dummano tāta,	25	
PA_sn_4:25.2.2	purisaṁ kaṁ nu socasi;	25	
PA_sn_4:25.2.3	Mayaṁ taṁ rāgapāsena,	25	
PA_sn_4:25.2.4	āraññamiva kuñjaraṁ;	25	
PA_sn_4:25.2.5	Bandhitvā ānayissāma,	25	
PA_sn_4:25.2.6	vasago te bhavissatī”ti.	25	
PA_sn_4:25.3.1	“Arahaṁ sugato loke,	25	
PA_sn_4:25.3.2	na rāgena suvānayo;	25	
PA_sn_4:25.3.3	Māradheyyaṁ atikkanto,	25	
PA_sn_4:25.3.4	tasmā socāmahaṁ bhusan”ti.	25	
PA_sn_4:25.4.1	Atha kho taṇhā ca arati ca ragā ca māradhītaro yena bhagavā tenupasaṅkamiṁsu; upasaṅkamitvā bhagavantaṁ etadavocuṁ:	25	
PA_sn_4:25.4.2	“pāde te, samaṇa, paricāremā”ti.	25	
PA_sn_4:25.4.3	Atha kho bhagavā na manasākāsi, yathā taṁ anuttare upadhisaṅkhaye vimutto.	25	
PA_sn_4:25.5.1	Atha kho taṇhā ca arati ca ragā ca māradhītaro ekamantaṁ apakkamma evaṁ samacintesuṁ:	25	
PA_sn_4:25.5.2	“uccāvacā kho purisānaṁ adhippāyā.	25	
PA_sn_4:25.5.3	Yannūna mayaṁ ekasataṁ ekasataṁ kumārivaṇṇasataṁ abhinimmineyyāmā”ti.	25	
PA_sn_4:25.5.4	Atha kho taṇhā ca arati ca ragā ca māradhītaro ekasataṁ ekasataṁ kumārivaṇṇasataṁ abhinimminitvā yena bhagavā tenupasaṅkamiṁsu; upasaṅkamitvā bhagavantaṁ etadavocuṁ:	25	
PA_sn_4:25.5.5	“pāde te, samaṇa, paricāremā”ti.	25	
PA_sn_4:25.5.6	Tampi bhagavā na manasākāsi, yathā taṁ anuttare upadhisaṅkhaye vimutto.	25	
PA_sn_4:25.6.1	Atha kho taṇhā ca arati ca ragā ca māradhītaro ekamantaṁ apakkamma evaṁ samacintesuṁ:	25	
PA_sn_4:25.6.2	“uccāvacā kho purisānaṁ adhippāyā.	25	
PA_sn_4:25.6.3	Yannūna mayaṁ ekasataṁ ekasataṁ avijātavaṇṇasataṁ abhinimmineyyāmā”ti.	25	
PA_sn_4:25.6.4	Atha kho taṇhā ca arati ca ragā ca māradhītaro ekasataṁ ekasataṁ avijātavaṇṇasataṁ abhinimminitvā yena bhagavā tenupasaṅkamiṁsu; upasaṅkamitvā bhagavantaṁ etadavocuṁ:	25	
PA_sn_4:25.6.5	“pāde te, samaṇa, paricāremā”ti.	25	
PA_sn_4:25.6.6	Tampi bhagavā na manasākāsi, yathā taṁ anuttare upadhisaṅkhaye vimutto.	25	
PA_sn_4:25.7.1	Atha kho taṇhā ca …pe…	25	
PA_sn_4:25.7.2	yannūna mayaṁ ekasataṁ ekasataṁ sakiṁ vijātavaṇṇasataṁ abhinimmineyyāmāti.	25	
PA_sn_4:25.7.3	Atha kho taṇhā ca …pe…	25	
PA_sn_4:25.7.4	sakiṁ vijātavaṇṇasataṁ abhinimminitvā yena bhagavā tenupasaṅkamiṁsu; upasaṅkamitvā bhagavantaṁ etadavocuṁ:	25	
PA_sn_4:25.7.5	“pāde te, samaṇa, paricāremā”ti.	25	
PA_sn_4:25.7.6	Tampi bhagavā na manasākāsi, yathā taṁ anuttare upadhisaṅkhaye vimutto.	25	
PA_sn_4:25.8.1	Atha kho taṇhā ca …pe…	25	
PA_sn_4:25.8.2	yannūna mayaṁ ekasataṁ ekasataṁ duvijātavaṇṇasataṁ abhinimmineyyāmāti.	25	
PA_sn_4:25.8.3	Atha kho taṇhā ca …pe…	25	
PA_sn_4:25.8.4	duvijātavaṇṇasataṁ abhinimminitvā yena bhagavā …pe…	25	
PA_sn_4:25.8.5	yathā taṁ anuttare upadhisaṅkhaye vimutto.	25	
PA_sn_4:25.8.6	Atha kho taṇhā ca …pe…	25	
PA_sn_4:25.8.7	majjhimitthivaṇṇasataṁ abhinimmineyyāmā”ti.	25	
PA_sn_4:25.8.8	Atha kho taṇhā ca …pe…	25	
PA_sn_4:25.8.9	majjhimitthivaṇṇasataṁ abhinimminitvā …pe…	25	
PA_sn_4:25.8.10	anuttare upadhisaṅkhaye vimutto.	25	
PA_sn_4:25.9.1	Atha kho taṇhā ca …pe…	25	
PA_sn_4:25.9.2	mahitthivaṇṇasataṁ abhinimmineyyāmāti.	25	
PA_sn_4:25.9.3	Atha kho taṇhā ca …pe…	25	
PA_sn_4:25.9.4	mahitthivaṇṇasataṁ abhinimminitvā yena bhagavā …pe…	25	
PA_sn_4:25.9.5	anuttare upadhisaṅkhaye vimutto.	25	
PA_sn_4:25.9.6	Atha kho taṇhā ca arati ca ragā ca māradhītaro ekamantaṁ apakkamma etadavocuṁ:	25	
PA_sn_4:25.9.7	“saccaṁ kira no pitā avoca:	25	
PA_sn_4:25.10.1	‘Arahaṁ sugato loke,	25	
PA_sn_4:25.10.2	na rāgena suvānayo;	25	
PA_sn_4:25.10.3	Māradheyyaṁ atikkanto,	25	
PA_sn_4:25.10.4	tasmā socāmahaṁ bhusan’ti.	25	
PA_sn_4:25.11.1	Yañhi mayaṁ samaṇaṁ vā brāhmaṇaṁ vā avītarāgaṁ iminā upakkamena upakkameyyāma hadayaṁ vāssa phaleyya, uṇhaṁ lohitaṁ vā mukhato uggaccheyya, ummādaṁ vā pāpuṇeyya cittakkhepaṁ vā.	25	
PA_sn_4:25.11.2	Seyyathā vā pana naḷo harito luto ussussati visussati milāyati;	25	
PA_sn_4:25.11.3	evameva ussusseyya visusseyya milāyeyyā”ti.	25	
PA_sn_4:25.12.1	Atha kho taṇhā ca arati ca ragā ca māradhītaro yena bhagavā tenupasaṅkamiṁsu; upasaṅkamitvā ekamantaṁ aṭṭhaṁsu.	25	
PA_sn_4:25.12.2	Ekamantaṁ ṭhitā kho taṇhā māradhītā bhagavantaṁ gāthāya ajjhabhāsi:	25	
PA_sn_4:25.13.1	“Sokāvatiṇṇo nu vanamhi jhāyasi,	25	
PA_sn_4:25.13.2	Vittaṁ nu jīno uda patthayāno;	25	
PA_sn_4:25.13.3	Āguṁ nu gāmasmimakāsi kiñci,	25	
PA_sn_4:25.13.4	Kasmā janena na karosi sakkhiṁ;	25	
PA_sn_4:25.13.5	Sakkhī na sampajjati kenaci te”ti.	25	
PA_sn_4:25.14.1	“Atthassa pattiṁ hadayassa santiṁ,	25	
PA_sn_4:25.14.2	Jetvāna senaṁ piyasātarūpaṁ;	25	
PA_sn_4:25.14.3	Ekohaṁ jhāyaṁ sukhamanubodhiṁ,	25	
PA_sn_4:25.14.4	Tasmā janena na karomi sakkhiṁ;	25	
PA_sn_4:25.14.5	Sakkhī na sampajjati kenaci me”ti.	25	
PA_sn_4:25.15.1	Atha kho arati māradhītā bhagavantaṁ gāthāya ajjhabhāsi:	25	
PA_sn_4:25.16.1	“Kathaṁvihārībahulodha bhikkhu,	25	
PA_sn_4:25.16.2	Pañcoghatiṇṇo atarīdha chaṭṭhaṁ;	25	
PA_sn_4:25.16.3	Kathaṁ jhāyiṁ bahulaṁ kāmasaññā,	25	
PA_sn_4:25.16.4	Paribāhirā honti aladdha yo tan”ti.	25	
PA_sn_4:25.17.1	“Passaddhakāyo suvimuttacitto,	25	
PA_sn_4:25.17.2	Asaṅkharāno satimā anoko;	25	
PA_sn_4:25.17.3	Aññāya dhammaṁ avitakkajhāyī,	25	
PA_sn_4:25.17.4	Na kuppati na sarati na thino.	25	
PA_sn_4:25.18.1	Evaṁvihārībahulodha bhikkhu,	25	
PA_sn_4:25.18.2	Pañcoghatiṇṇo atarīdha chaṭṭhaṁ;	25	
PA_sn_4:25.18.3	Evaṁ jhāyiṁ bahulaṁ kāmasaññā,	25	
PA_sn_4:25.18.4	Paribāhirā honti aladdha yo tan”ti.	25	
PA_sn_4:25.19.1	Atha kho ragā māradhītā bhagavato santike gāthāya ajjhabhāsi:	25	
PA_sn_4:25.20.1	“Acchejja taṇhaṁ gaṇasaṅghacārī,	25	
PA_sn_4:25.20.2	Addhā carissanti bahū ca saddhā;	25	
PA_sn_4:25.20.3	Bahuṁ vatāyaṁ janataṁ anoko,	25	
PA_sn_4:25.20.4	Acchejja nessati maccurājassa pāran”ti.	25	
PA_sn_4:25.21.1	“Nayanti ve mahāvīrā,	25	
PA_sn_4:25.21.2	saddhammena tathāgatā;	25	
PA_sn_4:25.21.3	Dhammena nayamānānaṁ,	25	
PA_sn_4:25.21.4	kā usūyā vijānatan”ti.	25	
PA_sn_4:25.22.1	Atha kho taṇhā ca arati ca ragā ca māradhītaro yena māro pāpimā tenupasaṅkamiṁsu.	25	
PA_sn_4:25.22.2	Addasā kho māro pāpimā taṇhañca aratiñca ragañca māradhītaro dūratova āgacchantiyo.	25	
PA_sn_4:25.22.3	Disvāna gāthāhi ajjhabhāsi:	25	
PA_sn_4:25.23.1	“Bālā kumudanāḷehi,	25	
PA_sn_4:25.23.2	pabbataṁ abhimatthatha;	25	
PA_sn_4:25.23.3	Giriṁ nakhena khanatha,	25	
PA_sn_4:25.23.4	ayo dantehi khādatha.	25	
PA_sn_4:25.24.1	Selaṁva sirasūhacca,	25	
PA_sn_4:25.24.2	pātāle gādhamesatha;	25	
PA_sn_4:25.24.3	Khāṇuṁva urasāsajja,	25	
PA_sn_4:25.24.4	nibbijjāpetha gotamā”ti.	25	
PA_sn_4:25.25.1	“Daddallamānā āgañchuṁ,	25	
PA_sn_4:25.25.2	taṇhā ca aratī ragā;	25	
PA_sn_4:25.25.3	Tā tattha panudī satthā,	25	
PA_sn_4:25.25.4	tūlaṁ bhaṭṭhaṁva māluto”ti.	25	
PA_sn_4:25.25.5	Tatiyo vaggo.	25	
PA_sn_4:25.26.0	Tassuddānaṁ	25	
PA_sn_4:25.26.1	Sambahulā samiddhi ca,	25	
PA_sn_4:25.26.2	Godhikaṁ sattavassāni;	25	
PA_sn_4:25.26.3	Dhītaraṁ desitaṁ buddha,	25	
PA_sn_4:25.26.4	Seṭṭhena imaṁ mārapañcakanti.	25	
PA_sn_4:25.26.5	Mārasaṁyuttaṁ samattaṁ.	25	
