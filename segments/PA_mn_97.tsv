segmentnr	original	folio	analyzed
PA_mn_97:0.1	Majjhima Nikāya 97	0	
PA_mn_97:0.2	Dhanañjānisutta	0	
PA_mn_97:1.1	Evaṁ me sutaṁ—	1	
PA_mn_97:1.2	ekaṁ samayaṁ bhagavā rājagahe viharati veḷuvane kalandakanivāpe.	1	
PA_mn_97:2.1	Tena kho pana samayena āyasmā sāriputto dakkhiṇāgirismiṁ cārikaṁ carati mahatā bhikkhusaṅghena saddhiṁ.	2	
PA_mn_97:2.2	Atha kho aññataro bhikkhu rājagahe vassaṁvuṭṭho yena dakkhiṇāgiri yenāyasmā sāriputto tenupasaṅkami; upasaṅkamitvā āyasmatā sāriputtena saddhiṁ sammodi.	2	
PA_mn_97:2.3	Sammodanīyaṁ kathaṁ sāraṇīyaṁ vītisāretvā ekamantaṁ nisīdi. Ekamantaṁ nisinnaṁ kho taṁ bhikkhuṁ āyasmā sāriputto etadavoca:	2	
PA_mn_97:2.4	“kaccāvuso, bhagavā arogo ca balavā cā”ti?	2	
PA_mn_97:2.5	“Arogo cāvuso, bhagavā balavā cā”ti.	2	
PA_mn_97:2.6	“Kacci panāvuso, bhikkhusaṅgho arogo ca balavā cā”ti?	2	
PA_mn_97:2.7	“Bhikkhusaṅghopi kho, āvuso, arogo ca balavā cā”ti.	2	
PA_mn_97:2.8	“Ettha, āvuso, taṇḍulapālidvārāya dhanañjāni nāma brāhmaṇo atthi.	2	
PA_mn_97:2.9	Kaccāvuso, dhanañjāni brāhmaṇo arogo ca balavā cā”ti?	2	
PA_mn_97:2.10	“Dhanañjānipi kho, āvuso, brāhmaṇo arogo ca balavā cā”ti.	2	
PA_mn_97:2.11	“Kacci panāvuso, dhanañjāni brāhmaṇo appamatto”ti?	2	
PA_mn_97:2.12	“Kuto panāvuso, dhanañjānissa brāhmaṇassa appamādo?	2	
PA_mn_97:2.13	Dhanañjāni, āvuso, brāhmaṇo rājānaṁ nissāya brāhmaṇagahapatike vilumpati, brāhmaṇagahapatike nissāya rājānaṁ vilumpati.	2	
PA_mn_97:2.14	Yāpissa bhariyā saddhā saddhakulā ānītā sāpi kālaṅkatā;	2	
PA_mn_97:2.15	aññāssa bhariyā assaddhā assaddhakulā ānītā”ti.	2	
PA_mn_97:2.16	“Dussutaṁ vatāvuso, assumha, dussutaṁ vatāvuso, assumha;	2	
PA_mn_97:2.17	ye mayaṁ dhanañjāniṁ brāhmaṇaṁ pamattaṁ assumha.	2	
PA_mn_97:2.18	Appeva ca nāma mayaṁ kadāci karahaci dhanañjāninā brāhmaṇena saddhiṁ samāgaccheyyāma, appeva nāma siyā kocideva kathāsallāpo”ti?	2	
PA_mn_97:3.1	Atha kho āyasmā sāriputto dakkhiṇāgirismiṁ yathābhirantaṁ viharitvā yena rājagahaṁ tena cārikaṁ pakkāmi.	3	
PA_mn_97:3.2	Anupubbena cārikaṁ caramāno yena rājagahaṁ tadavasari.	3	
PA_mn_97:3.3	Tatra sudaṁ āyasmā sāriputto rājagahe viharati veḷuvane kalandakanivāpe.	3	
PA_mn_97:4.1	Atha kho āyasmā sāriputto pubbaṇhasamayaṁ nivāsetvā pattacīvaramādāya rājagahaṁ piṇḍāya pāvisi.	4	
PA_mn_97:4.2	Tena kho pana samayena dhanañjāni brāhmaṇo bahinagare gāvo goṭṭhe duhāpeti.	4	
PA_mn_97:4.3	Atha kho āyasmā sāriputto rājagahe piṇḍāya caritvā pacchābhattaṁ piṇḍapātapaṭikkanto yena dhanañjāni brāhmaṇo tenupasaṅkami.	4	
PA_mn_97:4.4	Addasā kho dhanañjāni brāhmaṇo āyasmantaṁ sāriputtaṁ dūratova āgacchantaṁ.	4	
PA_mn_97:4.5	Disvāna yenāyasmā sāriputto tenupasaṅkami; upasaṅkamitvā āyasmantaṁ sāriputtaṁ etadavoca:	4	
PA_mn_97:4.6	“ito, bho sāriputta, payo, pīyataṁ tāva bhattassa kālo bhavissatī”ti.	4	
PA_mn_97:4.7	“Alaṁ, brāhmaṇa.	4	
PA_mn_97:4.8	Kataṁ me ajja bhattakiccaṁ.	4	
PA_mn_97:4.9	Amukasmiṁ me rukkhamūle divāvihāro bhavissati.	4	
PA_mn_97:4.10	Tattha āgaccheyyāsī”ti.	4	
PA_mn_97:4.11	“Evaṁ, bho”ti kho dhanañjāni brāhmaṇo āyasmato sāriputtassa paccassosi.	4	
PA_mn_97:5.1	Atha kho dhanañjāni brāhmaṇo pacchābhattaṁ bhuttapātarāso yenāyasmā sāriputto tenupasaṅkami; upasaṅkamitvā āyasmatā sāriputtena saddhiṁ sammodi.	5	
PA_mn_97:5.2	Sammodanīyaṁ kathaṁ sāraṇīyaṁ vītisāretvā ekamantaṁ nisīdi. Ekamantaṁ nisinnaṁ kho dhanañjāniṁ brāhmaṇaṁ āyasmā sāriputto etadavoca:	5	
PA_mn_97:5.3	“kaccāsi, dhanañjāni, appamatto”ti?	5	
PA_mn_97:5.4_0	“Kuto, bho sāriputta, amhākaṁ appamādo yesaṁ no mātāpitaro posetabbā, puttadāro posetabbo,	5	
PA_mn_97:5.4_1	dāsakammakarā posetabbā, mittāmaccānaṁ mittāmaccakaraṇīyaṁ kātabbaṁ, ñātisālohitānaṁ	5	
PA_mn_97:5.4_2	ñātisālohitakaraṇīyaṁ kātabbaṁ, atithīnaṁ atithikaraṇīyaṁ kātabbaṁ, pubbapetānaṁ	5	
PA_mn_97:5.4_3	pubbapetakaraṇīyaṁ kātabbaṁ, devatānaṁ devatākaraṇīyaṁ kātabbaṁ, rañño rājakaraṇīyaṁ	5	
PA_mn_97:5.4_4	kātabbaṁ, ayampi kāyo pīṇetabbo brūhetabbo”ti?	5	
PA_mn_97:6.1	“Taṁ kiṁ maññasi, dhanañjāni,	6	
PA_mn_97:6.2	idhekacco mātāpitūnaṁ hetu adhammacārī visamacārī assa, tamenaṁ adhammacariyāvisamacariyāhetu nirayaṁ nirayapālā upakaḍḍheyyuṁ.	6	
PA_mn_97:6.3_0	Labheyya nu kho so ‘ahaṁ kho mātāpitūnaṁ hetu adhammacārī visamacārī ahosiṁ, mā maṁ	6	
PA_mn_97:6.3_1	nirayaṁ nirayapālā’ti, mātāpitaro vā panassa labheyyuṁ ‘eso kho amhākaṁ hetu adhammacārī	6	
PA_mn_97:6.3_2	visamacārī ahosi, mā naṁ nirayaṁ nirayapālā’”ti?	6	
PA_mn_97:6.4	“No hidaṁ, bho sāriputta.	6	
PA_mn_97:6.5	Atha kho naṁ vikkandantaṁyeva niraye nirayapālā pakkhipeyyuṁ”.	6	
PA_mn_97:7.1	“Taṁ kiṁ maññasi, dhanañjāni,	7	
PA_mn_97:7.2	idhekacco puttadārassa hetu adhammacārī visamacārī assa, tamenaṁ adhammacariyāvisamacariyāhetu nirayaṁ nirayapālā upakaḍḍheyyuṁ.	7	
PA_mn_97:7.3_0	Labheyya nu kho so ‘ahaṁ kho puttadārassa hetu adhammacārī visamacārī ahosiṁ, mā	7	
PA_mn_97:7.3_1	maṁ nirayaṁ nirayapālā’ti, puttadāro vā panassa labheyya ‘eso kho amhākaṁ hetu adhammacārī	7	
PA_mn_97:7.3_2	visamacārī ahosi mā naṁ nirayaṁ nirayapālā’”ti?	7	
PA_mn_97:7.4	“No hidaṁ, bho sāriputta.	7	
PA_mn_97:7.5	Atha kho naṁ vikkandantaṁyeva niraye nirayapālā pakkhipeyyuṁ”.	7	
PA_mn_97:8.1	“Taṁ kiṁ maññasi, dhanañjāni, idhekacco dāsakammakaraporisassa hetu adhammacārī visamacārī assa, tamenaṁ adhammacariyāvisamacariyāhetu nirayaṁ nirayapālā upakaḍḍheyyuṁ.	8	
PA_mn_97:8.2_0	Labheyya nu kho so ‘ahaṁ kho dāsakammakaraporisassa hetu adhammacārī visamacārī ahosiṁ,	8	
PA_mn_97:8.2_1	mā maṁ nirayaṁ nirayapālā’ti, dāsakammakaraporisā vā panassa labheyyuṁ ‘eso kho amhākaṁ	8	
PA_mn_97:8.2_2	hetu adhammacārī visamacārī ahosi, mā naṁ nirayaṁ nirayapālā’”ti?	8	
PA_mn_97:8.3	“No hidaṁ, bho sāriputta.	8	
PA_mn_97:8.4	Atha kho naṁ vikkandantaṁyeva niraye nirayapālā pakkhipeyyuṁ”.	8	
PA_mn_97:9.1	“Taṁ kiṁ maññasi, dhanañjāni, idhekacco mittāmaccānaṁ hetu adhammacārī visamacārī assa, tamenaṁ adhammacariyāvisamacariyāhetu nirayaṁ nirayapālā upakaḍḍheyyuṁ.	9	
PA_mn_97:9.2_0	Labheyya nu kho so ‘ahaṁ kho mittāmaccānaṁ hetu adhammacārī visamacārī ahosiṁ, mā	9	
PA_mn_97:9.2_1	maṁ nirayaṁ nirayapālā’ti, mittāmaccā vā panassa labheyyuṁ ‘eso kho amhākaṁ hetu	9	
PA_mn_97:9.2_2	adhammacārī visamacārī ahosi, mā naṁ nirayaṁ nirayapālā’”ti?	9	
PA_mn_97:9.3	“No hidaṁ, bho sāriputta.	9	
PA_mn_97:9.4	Atha kho naṁ vikkandantaṁyeva niraye nirayapālā pakkhipeyyuṁ”.	9	
PA_mn_97:10.1	“Taṁ kiṁ maññasi, dhanañjāni, idhekacco ñātisālohitānaṁ hetu adhammacārī visamacārī assa, tamenaṁ adhammacariyāvisamacariyāhetu nirayaṁ nirayapālā upakaḍḍheyyuṁ.	10	
PA_mn_97:10.2_0	Labheyya nu kho so ‘ahaṁ kho ñātisālohitānaṁ hetu adhammacārī visamacārī ahosiṁ,	10	
PA_mn_97:10.2_1	mā maṁ nirayaṁ nirayapālā’ti, ñātisālohitā vā panassa labheyyuṁ ‘eso kho amhākaṁ	10	
PA_mn_97:10.2_2	hetu adhammacārī visamacārī ahosi, mā naṁ nirayaṁ nirayapālā’”ti?	10	
PA_mn_97:10.3	“No hidaṁ, bho sāriputta.	10	
PA_mn_97:10.4	Atha kho naṁ vikkandantaṁyeva niraye nirayapālā pakkhipeyyuṁ”.	10	
PA_mn_97:11.1	“Taṁ kiṁ maññasi, dhanañjāni, idhekacco atithīnaṁ hetu adhammacārī visamacārī assa, tamenaṁ adhammacariyāvisamacariyāhetu nirayaṁ nirayapālā upakaḍḍheyyuṁ.	11	
PA_mn_97:11.2_0	Labheyya nu kho so ‘ahaṁ kho atithīnaṁ hetu adhammacārī visamacārī ahosiṁ, mā maṁ	11	
PA_mn_97:11.2_1	nirayaṁ nirayapālā’ti, atithī vā panassa labheyyuṁ ‘eso kho amhākaṁ hetu adhammacārī	11	
PA_mn_97:11.2_2	visamacārī ahosi, mā naṁ nirayaṁ nirayapālā’”ti?	11	
PA_mn_97:11.3	“No hidaṁ, bho sāriputta.	11	
PA_mn_97:11.4	Atha kho naṁ vikkandantaṁyeva niraye nirayapālā pakkhipeyyuṁ”.	11	
PA_mn_97:12.1	“Taṁ kiṁ maññasi, dhanañjāni, idhekacco pubbapetānaṁ hetu adhammacārī visamacārī assa, tamenaṁ adhammacariyāvisamacariyāhetu nirayaṁ nirayapālā upakaḍḍheyyuṁ.	12	
PA_mn_97:12.2_0	Labheyya nu kho so ‘ahaṁ kho pubbapetānaṁ hetu adhammacārī visamacārī ahosiṁ, mā	12	
PA_mn_97:12.2_1	maṁ nirayaṁ nirayapālā’ti, pubbapetā vā panassa labheyyuṁ ‘eso kho amhākaṁ hetu adhammacārī	12	
PA_mn_97:12.2_2	visamacārī ahosi, mā naṁ nirayaṁ nirayapālā’”ti?	12	
PA_mn_97:12.3	“No hidaṁ, bho sāriputta.	12	
PA_mn_97:12.4	Atha kho naṁ vikkandantaṁyeva niraye nirayapālā pakkhipeyyuṁ”.	12	
PA_mn_97:13.1	“Taṁ kiṁ maññasi, dhanañjāni, idhekacco devatānaṁ hetu adhammacārī visamacārī assa, tamenaṁ adhammacariyāvisamacariyāhetu nirayaṁ nirayapālā upakaḍḍheyyuṁ.	13	
PA_mn_97:13.2_0	Labheyya nu kho so ‘ahaṁ kho devatānaṁ hetu adhammacārī visamacārī ahosiṁ, mā maṁ	13	
PA_mn_97:13.2_1	nirayaṁ nirayapālā’ti, devatā vā panassa labheyyuṁ ‘eso kho amhākaṁ hetu adhammacārī	13	
PA_mn_97:13.2_2	visamacārī ahosi, mā naṁ nirayaṁ nirayapālā’”ti?	13	
PA_mn_97:13.3	“No hidaṁ, bho sāriputta.	13	
PA_mn_97:13.4	Atha kho naṁ vikkandantaṁyeva niraye nirayapālā pakkhipeyyuṁ”.	13	
PA_mn_97:14.1	“Taṁ kiṁ maññasi, dhanañjāni, idhekacco rañño hetu adhammacārī visamacārī assa, tamenaṁ adhammacariyāvisamacariyāhetu nirayaṁ nirayapālā upakaḍḍheyyuṁ.	14	
PA_mn_97:14.2_0	Labheyya nu kho so ‘ahaṁ kho rañño hetu adhammacārī visamacārī ahosiṁ, mā maṁ nirayaṁ	14	
PA_mn_97:14.2_1	nirayapālā’ti, rājā vā panassa labheyya ‘eso kho amhākaṁ hetu adhammacārī visamacārī	14	
PA_mn_97:14.2_2	ahosi, mā naṁ nirayaṁ nirayapālā’”ti?	14	
PA_mn_97:14.3	“No hidaṁ, bho sāriputta.	14	
PA_mn_97:14.4	Atha kho naṁ vikkandantaṁyeva niraye nirayapālā pakkhipeyyuṁ”.	14	
PA_mn_97:15.1	“Taṁ kiṁ maññasi, dhanañjāni, idhekacco kāyassa pīṇanāhetu brūhanāhetu adhammacārī visamacārī assa, tamenaṁ adhammacariyāvisamacariyāhetu nirayaṁ nirayapālā upakaḍḍheyyuṁ.	15	
PA_mn_97:15.2_0	Labheyya nu kho so ‘ahaṁ kho kāyassa pīṇanāhetu brūhanāhetu adhammacārī visamacārī	15	
PA_mn_97:15.2_1	ahosiṁ, mā maṁ nirayaṁ nirayapālā’ti, pare vā panassa labheyyuṁ ‘eso kho kāyassa	15	
PA_mn_97:15.2_2	pīṇanāhetu brūhanāhetu adhammacārī visamacārī ahosi, mā naṁ nirayaṁ nirayapālā’”ti?	15	
PA_mn_97:15.3	“No hidaṁ, bho sāriputta.	15	
PA_mn_97:15.4	Atha kho naṁ vikkandantaṁyeva niraye nirayapālā pakkhipeyyuṁ”.	15	
PA_mn_97:16.1	“Taṁ kiṁ maññasi, dhanañjāni, yo vā mātāpitūnaṁ hetu adhammacārī visamacārī assa, yo vā mātāpitūnaṁ hetu dhammacārī samacārī assa;	16	
PA_mn_97:16.2	katamaṁ seyyo”ti?	16	
PA_mn_97:16.3	“Yo hi, bho sāriputta, mātāpitūnaṁ hetu adhammacārī visamacārī assa, na taṁ seyyo;	16	
PA_mn_97:16.4	yo ca kho, bho sāriputta, mātāpitūnaṁ hetu dhammacārī samacārī assa, tadevettha seyyo.	16	
PA_mn_97:16.5	Adhammacariyāvisamacariyāhi, bho sāriputta, dhammacariyāsamacariyā seyyo”ti.	16	
PA_mn_97:16.6	“Atthi kho, dhanañjāni, aññesaṁ hetukā dhammikā kammantā, yehi sakkā mātāpitaro ceva posetuṁ, na ca pāpakammaṁ kātuṁ, puññañca paṭipadaṁ paṭipajjituṁ.	16	
PA_mn_97:17.1	Taṁ kiṁ maññasi, dhanañjāni, yo vā puttadārassa hetu adhammacārī visamacārī assa, yo vā puttadārassa hetu dhammacārī samacārī assa;	17	
PA_mn_97:17.2	katamaṁ seyyo”ti?	17	
PA_mn_97:17.3	“Yo hi, bho sāriputta, puttadārassa hetu adhammacārī visamacārī assa, na taṁ seyyo;	17	
PA_mn_97:17.4	yo ca kho, bho sāriputta, puttadārassa hetu dhammacārī samacārī assa, tadevettha seyyo.	17	
PA_mn_97:17.5	Adhammacariyāvisamacariyāhi, bho sāriputta, dhammacariyāsamacariyā seyyo”ti.	17	
PA_mn_97:17.6	“Atthi kho, dhanañjāni, aññesaṁ hetukā dhammikā kammantā yehi sakkā puttadārañceva posetuṁ, na ca pāpakammaṁ kātuṁ, puññañca paṭipadaṁ paṭipajjituṁ.	17	
PA_mn_97:18.1	Taṁ kiṁ maññasi, dhanañjāni, yo vā dāsakammakaraporisassa hetu adhammacārī visamacārī assa, yo vā dāsakammakaraporisassa hetu dhammacārī samacārī assa;	18	
PA_mn_97:18.2	katamaṁ seyyo”ti?	18	
PA_mn_97:18.3	“Yo hi, bho sāriputta, dāsakammakaraporisassa hetu adhammacārī visamacārī assa, na taṁ seyyo;	18	
PA_mn_97:18.4	yo ca kho, bho sāriputta, dāsakammakaraporisassa hetu dhammacārī samacārī assa, tadevettha seyyo.	18	
PA_mn_97:18.5	Adhammacariyāvisamacariyāhi, bho sāriputta, dhammacariyāsamacariyā seyyo”ti.	18	
PA_mn_97:18.6	“Atthi kho, dhanañjāni, aññesaṁ hetukā dhammikā kammantā, yehi sakkā dāsakammakaraporise ceva posetuṁ, na ca pāpakammaṁ kātuṁ, puññañca paṭipadaṁ paṭipajjituṁ.	18	
PA_mn_97:19.1	Taṁ kiṁ maññasi, dhanañjāni, yo vā mittāmaccānaṁ hetu adhammacārī visamacārī assa, yo vā mittāmaccānaṁ hetu dhammacārī samacārī assa;	19	
PA_mn_97:19.2	katamaṁ seyyo”ti?	19	
PA_mn_97:19.3	“Yo hi, bho sāriputta, mittāmaccānaṁ hetu adhammacārī visamacārī assa, na taṁ seyyo;	19	
PA_mn_97:19.4	yo ca kho, bho sāriputta, mittāmaccānaṁ hetu dhammacārī samacārī assa, tadevettha seyyo.	19	
PA_mn_97:19.5	Adhammacariyāvisamacariyāhi, bho sāriputta, dhammacariyāsamacariyā seyyo”ti.	19	
PA_mn_97:19.6	“Atthi kho, dhanañjāni, aññesaṁ hetukā dhammikā kammantā, yehi sakkā mittāmaccānañceva mittāmaccakaraṇīyaṁ kātuṁ, na ca pāpakammaṁ kātuṁ, puññañca paṭipadaṁ paṭipajjituṁ.	19	
PA_mn_97:20.1	Taṁ kiṁ maññasi, dhanañjāni, yo vā ñātisālohitānaṁ hetu adhammacārī visamacārī assa, yo vā ñātisālohitānaṁ hetu dhammacārī samacārī assa;	20	
PA_mn_97:20.2	katamaṁ seyyo”ti?	20	
PA_mn_97:20.3	“Yo hi, bho sāriputta, ñātisālohitānaṁ hetu adhammacārī visamacārī assa, na taṁ seyyo;	20	
PA_mn_97:20.4	yo ca kho, bho sāriputta, ñātisālohitānaṁ hetu dhammacārī samacārī assa, tadevettha seyyo.	20	
PA_mn_97:20.5	Adhammacariyāvisamacariyāhi, bho sāriputta, dhammacariyāsamacariyā seyyo”ti.	20	
PA_mn_97:20.6	“Atthi kho, dhanañjāni, aññesaṁ hetukā dhammikā kammantā, yehi sakkā ñātisālohitānañceva ñātisālohitakaraṇīyaṁ kātuṁ, na ca pāpakammaṁ kātuṁ, puññañca paṭipadaṁ paṭipajjituṁ.	20	
PA_mn_97:21.1	Taṁ kiṁ maññasi, dhanañjāni, yo vā atithīnaṁ hetu adhammacārī visamacārī assa, yo vā atithīnaṁ hetu dhammacārī samacārī assa;	21	
PA_mn_97:21.2	katamaṁ seyyo”ti?	21	
PA_mn_97:21.3	“Yo hi, bho sāriputta, atithīnaṁ hetu adhammacārī visamacārī assa, na taṁ seyyo;	21	
PA_mn_97:21.4	yo ca kho, bho sāriputta, atithīnaṁ hetu dhammacārī samacārī assa, tadevettha seyyo.	21	
PA_mn_97:21.5	Adhammacariyāvisamacariyāhi, bho sāriputta, dhammacariyāsamacariyā seyyo”ti.	21	
PA_mn_97:21.6	“Atthi kho, dhanañjāni, aññesaṁ hetukā dhammikā kammantā, yehi sakkā atithīnañceva atithikaraṇīyaṁ kātuṁ, na ca pāpakammaṁ kātuṁ, puññañca paṭipadaṁ paṭipajjituṁ.	21	
PA_mn_97:22.1	Taṁ kiṁ maññasi, dhanañjāni, yo vā pubbapetānaṁ hetu adhammacārī visamacārī assa, yo vā pubbapetānaṁ hetu dhammacārī samacārī assa;	22	
PA_mn_97:22.2	katamaṁ seyyo”ti?	22	
PA_mn_97:22.3	“Yo hi, bho sāriputta, pubbapetānaṁ hetu adhammacārī visamacārī assa, na taṁ seyyo;	22	
PA_mn_97:22.4	yo ca kho, bho sāriputta, pubbapetānaṁ hetu dhammacārī samacārī assa, tadevettha seyyo.	22	
PA_mn_97:22.5	Adhammacariyāvisamacariyāhi, bho sāriputta, dhammacariyāsamacariyā seyyo”ti.	22	
PA_mn_97:22.6	“Atthi kho, dhanañjāni, aññesaṁ hetukā dhammikā kammantā, yehi sakkā pubbapetānañceva pubbapetakaraṇīyaṁ kātuṁ, na ca pāpakammaṁ kātuṁ, puññañca paṭipadaṁ paṭipajjituṁ.	22	
PA_mn_97:23.1	Taṁ kiṁ maññasi, dhanañjāni, yo vā devatānaṁ hetu adhammacārī visamacārī assa, yo vā devatānaṁ hetu dhammacārī samacārī assa;	23	
PA_mn_97:23.2	katamaṁ seyyo”ti?	23	
PA_mn_97:23.3	“Yo hi, bho sāriputta, devatānaṁ hetu adhammacārī visamacārī assa, na taṁ seyyo;	23	
PA_mn_97:23.4	yo ca kho, bho sāriputta, devatānaṁ hetu dhammacārī samacārī assa, tadevettha seyyo.	23	
PA_mn_97:23.5	Adhammacariyāvisamacariyāhi, bho sāriputta, dhammacariyāsamacariyā seyyo”ti.	23	
PA_mn_97:23.6	“Atthi kho, dhanañjāni, aññesaṁ hetukā dhammikā kammantā, yehi sakkā devatānañceva devatākaraṇīyaṁ kātuṁ, na ca pāpakammaṁ kātuṁ, puññañca paṭipadaṁ paṭipajjituṁ.	23	
PA_mn_97:24.1	Taṁ kiṁ maññasi, dhanañjāni, yo vā rañño hetu adhammacārī visamacārī assa, yo vā rañño hetu dhammacārī samacārī assa;	24	
PA_mn_97:24.2	katamaṁ seyyo”ti?	24	
PA_mn_97:24.3	“Yo hi, bho sāriputta, rañño hetu adhammacārī visamacārī assa, na taṁ seyyo;	24	
PA_mn_97:24.4	yo ca kho, bho sāriputta, rañño hetu dhammacārī samacārī assa, tadevettha seyyo.	24	
PA_mn_97:24.5	Adhammacariyāvisamacariyāhi, bho sāriputta, dhammacariyāsamacariyā seyyo”ti.	24	
PA_mn_97:24.6	“Atthi kho, dhanañjāni, aññesaṁ hetukā dhammikā kammantā, yehi sakkā rañño ceva rājakaraṇīyaṁ kātuṁ, na ca pāpakammaṁ kātuṁ, puññañca paṭipadaṁ paṭipajjituṁ.	24	
PA_mn_97:25.1	Taṁ kiṁ maññasi, dhanañjāni, yo vā kāyassa pīṇanāhetu brūhanāhetu adhammacārī visamacārī assa, yo vā kāyassa pīṇanāhetu brūhanāhetu dhammacārī samacārī assa;	25	
PA_mn_97:25.2	katamaṁ seyyo”ti?	25	
PA_mn_97:25.3	“Yo hi, bho sāriputta, kāyassa pīṇanāhetu brūhanāhetu adhammacārī visamacārī assa, na taṁ seyyo;	25	
PA_mn_97:25.4	yo ca kho, bho sāriputta, kāyassa pīṇanāhetu brūhanāhetu dhammacārī samacārī assa, tadevettha seyyo.	25	
PA_mn_97:25.5	Adhammacariyāvisamacariyāhi, bho sāriputta, dhammacariyāsamacariyā seyyo”ti.	25	
PA_mn_97:25.6	“Atthi kho, dhanañjāni, aññesaṁ hetukā dhammikā kammantā, yehi sakkā kāyañceva pīṇetuṁ brūhetuṁ, na ca pāpakammaṁ kātuṁ, puññañca paṭipadaṁ paṭipajjitun”ti.	25	
PA_mn_97:26.1	Atha kho dhanañjāni brāhmaṇo āyasmato sāriputtassa bhāsitaṁ abhinanditvā anumoditvā uṭṭhāyāsanā pakkāmi.	26	
PA_mn_97:27.1	Atha kho dhanañjāni brāhmaṇo aparena samayena ābādhiko ahosi dukkhito bāḷhagilāno.	27	
PA_mn_97:27.2	Atha kho dhanañjāni brāhmaṇo aññataraṁ purisaṁ āmantesi:	27	
PA_mn_97:27.3	“ehi tvaṁ, ambho purisa, yena bhagavā tenupasaṅkama; upasaṅkamitvā mama vacanena bhagavato pāde sirasā vandāhi:	27	
PA_mn_97:27.4	‘dhanañjāni, bhante, brāhmaṇo ābādhiko dukkhito bāḷhagilāno.	27	
PA_mn_97:27.5	So bhagavato pāde sirasā vandatī’ti.	27	
PA_mn_97:27.6	Yena cāyasmā sāriputto tenupasaṅkama; upasaṅkamitvā mama vacanena āyasmato sāriputtassa pāde sirasā vandāhi:	27	
PA_mn_97:27.7	‘dhanañjāni, bhante, brāhmaṇo ābādhiko dukkhito bāḷhagilāno.	27	
PA_mn_97:27.8	So āyasmato sāriputtassa pāde sirasā vandatī’ti.	27	
PA_mn_97:27.9	Evañca vadehi:	27	
PA_mn_97:27.10	‘sādhu kira, bhante, āyasmā sāriputto yena dhanañjānissa brāhmaṇassa nivesanaṁ tenupasaṅkamatu anukampaṁ upādāyā’”ti.	27	
PA_mn_97:27.11_0	“Evaṁ, bhante”ti kho so puriso dhanañjānissa brāhmaṇassa paṭissutvā yena bhagavā	27	
PA_mn_97:27.11_1	tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. Ekamantaṁ	27	
PA_mn_97:27.11_2	nisinno kho so puriso bhagavantaṁ etadavoca:	27	
PA_mn_97:27.12	“dhanañjāni, bhante, brāhmaṇo ābādhiko dukkhito bāḷhagilāno.	27	
PA_mn_97:27.13	So bhagavato pāde sirasā vandatī”ti.	27	
PA_mn_97:27.14	Yena cāyasmā sāriputto tenupasaṅkami; upasaṅkamitvā āyasmantaṁ sāriputtaṁ abhivādetvā ekamantaṁ nisīdi. Ekamantaṁ nisinno kho so puriso āyasmantaṁ sāriputtaṁ etadavoca:	27	
PA_mn_97:27.15	“dhanañjāni, bhante, brāhmaṇo ābādhiko dukkhito bāḷhagilāno.	27	
PA_mn_97:27.16	So āyasmato sāriputtassa pāde sirasā vandati, evañca vadeti:	27	
PA_mn_97:27.17	‘sādhu kira, bhante, āyasmā sāriputto yena dhanañjānissa brāhmaṇassa nivesanaṁ tenupasaṅkamatu anukampaṁ upādāyā’”ti.	27	
PA_mn_97:27.18	Adhivāsesi kho āyasmā sāriputto tuṇhībhāvena.	27	
PA_mn_97:28.1_0	Atha kho āyasmā sāriputto nivāsetvā pattacīvaramādāya yena dhanañjānissa brāhmaṇassa	28	
PA_mn_97:28.1_1	nivesanaṁ tenupasaṅkami; upasaṅkamitvā paññatte āsane nisīdi. Nisajja kho āyasmā	28	
PA_mn_97:28.1_2	sāriputto dhanañjāniṁ brāhmaṇaṁ etadavoca:	28	
PA_mn_97:28.2	“kacci te, dhanañjāni, khamanīyaṁ, kacci yāpanīyaṁ? Kacci dukkhā vedanā paṭikkamanti, no abhikkamanti? Paṭikkamosānaṁ paññāyati, no abhikkamo”ti?	28	
PA_mn_97:29.1	“Na me, bho sāriputta, khamanīyaṁ na yāpanīyaṁ. Bāḷhā me dukkhā vedanā abhikkamanti, no paṭikkamanti. Abhikkamosānaṁ paññāyati, no paṭikkamo.	29	
PA_mn_97:29.2	Seyyathāpi, bho sāriputta, balavā puriso tiṇhena sikharena muddhani abhimattheyya; evameva kho, bho sāriputta, adhimattā vātā muddhani ca ūhananti.	29	
PA_mn_97:29.3	Na me, bho sāriputta, khamanīyaṁ, na yāpanīyaṁ. Bāḷhā me dukkhā vedanā abhikkamanti, no paṭikkamanti. Abhikkamosānaṁ paññāyati, no paṭikkamo.	29	
PA_mn_97:29.4	Seyyathāpi, bho sāriputta, balavā puriso daḷhena varattakkhaṇḍena sīse sīsaveṭhaṁ dadeyya; evameva kho, bho sāriputta, adhimattā sīse sīsavedanā.	29	
PA_mn_97:29.5	Na me, bho sāriputta, khamanīyaṁ na yāpanīyaṁ. Bāḷhā me dukkhā vedanā abhikkamanti, no paṭikkamanti. Abhikkamosānaṁ paññāyati, no paṭikkamo.	29	
PA_mn_97:29.6	Seyyathāpi, bho sāriputta, dakkho goghātako vā goghātakantevāsī vā tiṇhena govikantanena kucchiṁ parikanteyya; evameva kho, bho sāriputta, adhimattā vātā kucchiṁ parikantanti.	29	
PA_mn_97:29.7	Na me, bho sāriputta, khamanīyaṁ, na yāpanīyaṁ. Bāḷhā me dukkhā vedanā abhikkamanti, no paṭikkamanti. Abhikkamosānaṁ paññāyati, no paṭikkamo.	29	
PA_mn_97:29.8_0	Seyyathāpi, bho sāriputta, dve balavanto purisā dubbalataraṁ purisaṁ nānābāhāsu gahetvā	29	
PA_mn_97:29.8_1	aṅgārakāsuyā santāpeyyuṁ samparitāpeyyuṁ; evameva kho, bho sāriputta, adhimatto kāyasmiṁ ḍāho.	29	
PA_mn_97:29.9	Na me, bho sāriputta, khamanīyaṁ na yāpanīyaṁ. Bāḷhā me dukkhā vedanā abhikkamanti, no paṭikkamanti. Abhikkamosānaṁ paññāyati, no paṭikkamo”ti.	29	
PA_mn_97:30.1	“Taṁ kiṁ maññasi, dhanañjāni, katamaṁ seyyo—	30	
PA_mn_97:30.2	nirayo vā tiracchānayoni vā”ti?	30	
PA_mn_97:30.3	“Nirayā, bho sāriputta, tiracchānayoni seyyo”ti.	30	
PA_mn_97:30.4	“Taṁ kiṁ maññasi, dhanañjāni, katamaṁ seyyo—	30	
PA_mn_97:30.5	tiracchānayoni vā pettivisayo vā”ti?	30	
PA_mn_97:30.6	“Tiracchānayoniyā, bho sāriputta, pettivisayo seyyo”ti.	30	
PA_mn_97:30.7	“Taṁ kiṁ maññasi, dhanañjāni, katamaṁ seyyo—	30	
PA_mn_97:30.8	pettivisayo vā manussā vā”ti?	30	
PA_mn_97:30.9	“Pettivisayā, bho sāriputta, manussā seyyo”ti.	30	
PA_mn_97:30.10	“Taṁ kiṁ maññasi, dhanañjāni, katamaṁ seyyo—	30	
PA_mn_97:30.11	manussā vā cātumahārājikā vā devā”ti?	30	
PA_mn_97:30.12	“Manussehi, bho sāriputta, cātumahārājikā devā seyyo”ti.	30	
PA_mn_97:30.13	“Taṁ kiṁ maññasi, dhanañjāni, katamaṁ seyyo—	30	
PA_mn_97:30.14	cātumahārājikā vā devā tāvatiṁsā vā devā”ti?	30	
PA_mn_97:30.15	“Cātumahārājikehi, bho sāriputta, devehi tāvatiṁsā devā seyyo”ti.	30	
PA_mn_97:30.16	“Taṁ kiṁ maññasi, dhanañjāni, katamaṁ seyyo—	30	
PA_mn_97:30.17	tāvatiṁsā vā devā yāmā vā devā”ti?	30	
PA_mn_97:30.18	“Tāvatiṁsehi, bho sāriputta, devehi yāmā devā seyyo”ti.	30	
PA_mn_97:30.19	“Taṁ kiṁ maññasi, dhanañjāni, katamaṁ seyyo—	30	
PA_mn_97:30.20	yāmā vā devā tusitā vā devā”ti?	30	
PA_mn_97:30.21	“Yāmehi, bho sāriputta, devehi tusitā devā seyyo”ti.	30	
PA_mn_97:30.22	“Taṁ kiṁ maññasi, dhanañjāni, katamaṁ seyyo—	30	
PA_mn_97:30.23	tusitā vā devā nimmānaratī vā devā”ti?	30	
PA_mn_97:30.24	“Tusitehi, bho sāriputta, devehi nimmānaratī devā seyyo”ti.	30	
PA_mn_97:30.25	“Taṁ kiṁ maññasi, dhanañjāni, katamaṁ seyyo—	30	
PA_mn_97:30.26	nimmānaratī vā devā paranimmitavasavattī vā devā”ti?	30	
PA_mn_97:30.27	“Nimmānaratīhi, bho sāriputta, devehi paranimmitavasavattī devā seyyo”ti.	30	
PA_mn_97:31.1	“Taṁ kiṁ maññasi, dhanañjāni, katamaṁ seyyo	31	
PA_mn_97:31.2	paranimmitavasavattī vā devā brahmaloko vā”ti?	31	
PA_mn_97:31.3	“‘Brahmaloko’ti—bhavaṁ sāriputto āha;	31	
PA_mn_97:31.4	‘brahmaloko’ti—bhavaṁ sāriputto āhā”ti.	31	
PA_mn_97:31.5	Atha kho āyasmato sāriputtassa etadahosi:	31	
PA_mn_97:31.6	“ime kho brāhmaṇā brahmalokādhimuttā.	31	
PA_mn_97:31.7	Yannūnāhaṁ dhanañjānissa brāhmaṇassa brahmānaṁ sahabyatāya maggaṁ deseyyan”ti.	31	
PA_mn_97:31.8	“Brahmānaṁ te, dhanañjāni, sahabyatāya maggaṁ desessāmi;	31	
PA_mn_97:31.9	taṁ suṇāhi, sādhukaṁ manasi karohi, bhāsissāmī”ti.	31	
PA_mn_97:31.10	“Evaṁ, bho”ti kho dhanañjāni brāhmaṇo āyasmato sāriputtassa paccassosi.	31	
PA_mn_97:31.11	Āyasmā sāriputto etadavoca:	31	
PA_mn_97:32.1	“katamo ca, dhanañjāni, brahmānaṁ sahabyatāya maggo?	32	
PA_mn_97:32.2_0	Idha, dhanañjāni, bhikkhu mettāsahagatena cetasā ekaṁ disaṁ pharitvā viharati, tathā	32	
PA_mn_97:32.2_1	dutiyaṁ, tathā tatiyaṁ, tathā catutthaṁ; iti uddhamadho tiriyaṁ sabbadhi sabbattatāya	32	
PA_mn_97:32.2_2	sabbāvantaṁ lokaṁ mettāsahagatena cetasā vipulena mahaggatena appamāṇena averena	32	
PA_mn_97:32.2_3	abyābajjhena pharitvā viharati.	32	
PA_mn_97:32.3	Ayaṁ kho, dhanañjāni, brahmānaṁ sahabyatāya maggo.	32	
PA_mn_97:33-35.1	Puna caparaṁ, dhanañjāni, bhikkhu karuṇāsahagatena cetasā …pe…	33-35	
PA_mn_97:33-35.2	muditāsahagatena cetasā …	33-35	
PA_mn_97:33-35.3_0	upekkhāsahagatena cetasā ekaṁ disaṁ pharitvā viharati, tathā dutiyaṁ, tathā tatiyaṁ,	33-35	
PA_mn_97:33-35.3_1	tathā catutthaṁ; iti uddhamadho tiriyaṁ sabbadhi sabbattatāya sabbāvantaṁ lokaṁ upekkhāsahagatena	33-35	
PA_mn_97:33-35.3_2	cetasā vipulena mahaggatena appamāṇena averena abyābajjhena pharitvā viharati.	33-35	
PA_mn_97:33-35.4	Ayaṁ kho, dhanañjāni, brahmānaṁ sahabyatāya maggo”ti.	33-35	
PA_mn_97:36.1	“Tena hi, bho sāriputta, mama vacanena bhagavato pāde sirasā vandāhi:	36	
PA_mn_97:36.2	‘dhanañjāni, bhante, brāhmaṇo ābādhiko dukkhito bāḷhagilāno.	36	
PA_mn_97:36.3	So bhagavato pāde sirasā vandatī’”ti.	36	
PA_mn_97:36.4	Atha kho āyasmā sāriputto dhanañjāniṁ brāhmaṇaṁ sati uttarikaraṇīye hīne brahmaloke patiṭṭhāpetvā uṭṭhāyāsanā pakkāmi.	36	
PA_mn_97:36.5	Atha kho dhanañjāni brāhmaṇo acirapakkante āyasmante sāriputte kālamakāsi, brahmalokañca upapajji.	36	
PA_mn_97:37.1	Atha kho bhagavā bhikkhū āmantesi:	37	
PA_mn_97:37.2	“eso, bhikkhave, sāriputto dhanañjāniṁ brāhmaṇaṁ sati uttarikaraṇīye hīne brahmaloke patiṭṭhāpetvā uṭṭhāyāsanā pakkanto”ti.	37	
PA_mn_97:38.1	Atha kho āyasmā sāriputto yena bhagavā tenupasaṅkami, upasaṅkamitvā bhagavantaṁ abhivādetvā ekamantaṁ nisīdi, ekamantaṁ nisinno kho āyasmā sāriputto bhagavantaṁ etadavoca:	38	
PA_mn_97:38.2	“dhanañjāni, bhante, brāhmaṇo ābādhiko dukkhito bāḷhagilāno,	38	
PA_mn_97:38.3	so bhagavato pāde sirasā vandatī”ti.	38	
PA_mn_97:38.4	“Kiṁ pana tvaṁ, sāriputta, dhanañjāniṁ brāhmaṇaṁ sati uttarikaraṇīye hīne brahmaloke patiṭṭhāpetvā uṭṭhāyāsanā pakkanto”ti?	38	
PA_mn_97:38.5	“Mayhaṁ kho, bhante, evaṁ ahosi:	38	
PA_mn_97:38.6	‘ime kho brāhmaṇā brahmalokādhimuttā, yannūnāhaṁ dhanañjānissa brāhmaṇassa brahmānaṁ sahabyatāya maggaṁ deseyyan’”ti.	38	
PA_mn_97:38.7	“Kālaṅkato ca, sāriputta, dhanañjāni brāhmaṇo, brahmalokañca upapanno”ti.	38	
PA_mn_97:38.8	Dhanañjānisuttaṁ niṭṭhitaṁ sattamaṁ.	38	
