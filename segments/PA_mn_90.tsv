segmentnr	original	folio	analyzed
PA_mn_90:0.1	Majjhima Nikāya 90	0	
PA_mn_90:0.2	Kaṇṇakatthalasutta	0	
PA_mn_90:1.1	Evaṁ me sutaṁ—	1	
PA_mn_90:1.2	ekaṁ samayaṁ bhagavā uruññāyaṁ viharati kaṇṇakatthale migadāye.	1	
PA_mn_90:2.1	Tena kho pana samayena rājā pasenadi kosalo uruññaṁ anuppatto hoti kenacideva karaṇīyena.	2	
PA_mn_90:2.2	Atha kho rājā pasenadi kosalo aññataraṁ purisaṁ āmantesi:	2	
PA_mn_90:2.3	“ehi tvaṁ, ambho purisa, yena bhagavā tenupasaṅkama; upasaṅkamitvā mama vacanena bhagavato pāde sirasā vandāhi, appābādhaṁ appātaṅkaṁ lahuṭṭhānaṁ balaṁ phāsuvihāraṁ puccha:	2	
PA_mn_90:2.4	‘rājā, bhante, pasenadi kosalo bhagavato pāde sirasā vandati, appābādhaṁ appātaṅkaṁ lahuṭṭhānaṁ balaṁ phāsuvihāraṁ pucchatī’ti;	2	
PA_mn_90:2.5	evañca vadehi:	2	
PA_mn_90:2.6	‘ajja kira, bhante, rājā pasenadi kosalo pacchābhattaṁ bhuttapātarāso bhagavantaṁ dassanāya upasaṅkamissatī’”ti.	2	
PA_mn_90:2.7_0	“Evaṁ, devā”ti kho so puriso rañño pasenadissa kosalassa paṭissutvā yena bhagavā	2	
PA_mn_90:2.7_1	tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. Ekamantaṁ	2	
PA_mn_90:2.7_2	nisinno kho so puriso bhagavantaṁ etadavoca:	2	
PA_mn_90:2.8	“rājā, bhante, pasenadi kosalo bhagavato pāde sirasā vandati, appābādhaṁ appātaṅkaṁ lahuṭṭhānaṁ balaṁ phāsuvihāraṁ pucchati;	2	
PA_mn_90:2.9	evañca vadeti:	2	
PA_mn_90:2.10	‘ajja kira, bhante, rājā pasenadi kosalo pacchābhattaṁ bhuttapātarāso bhagavantaṁ dassanāya upasaṅkamissatī’”ti.	2	
PA_mn_90:3.1	Assosuṁ kho somā ca bhaginī sakulā ca bhaginī:	3	
PA_mn_90:3.2	“ajja kira rājā pasenadi kosalo pacchābhattaṁ bhuttapātarāso bhagavantaṁ dassanāya upasaṅkamissatī”ti.	3	
PA_mn_90:3.3	Atha kho somā ca bhaginī sakulā ca bhaginī rājānaṁ pasenadiṁ kosalaṁ bhattābhihāre upasaṅkamitvā etadavocuṁ:	3	
PA_mn_90:3.4	“tena hi, mahārāja, amhākampi vacanena bhagavato pāde sirasā vandāhi, appābādhaṁ appātaṅkaṁ lahuṭṭhānaṁ balaṁ phāsuvihāraṁ puccha:	3	
PA_mn_90:3.5	‘somā ca, bhante, bhaginī sakulā ca bhaginī bhagavato pāde sirasā vandati, appābādhaṁ appātaṅkaṁ lahuṭṭhānaṁ balaṁ phāsuvihāraṁ pucchatī’”ti.	3	
PA_mn_90:4.1_0	Atha kho rājā pasenadi kosalo pacchābhattaṁ bhuttapātarāso yena bhagavā tenupasaṅkami;	4	
PA_mn_90:4.1_1	upasaṅkamitvā bhagavantaṁ abhivādetvā ekamantaṁ nisīdi. Ekamantaṁ nisinno kho rājā	4	
PA_mn_90:4.1_2	pasenadi kosalo bhagavantaṁ etadavoca:	4	
PA_mn_90:4.2	“somā ca, bhante, bhaginī sakulā ca bhaginī bhagavato pāde sirasā vandati, appābādhaṁ appātaṅkaṁ lahuṭṭhānaṁ balaṁ phāsuvihāraṁ pucchatī”ti.	4	
PA_mn_90:4.3	“Kiṁ pana, mahārāja, somā ca bhaginī sakulā ca bhaginī aññaṁ dūtaṁ nālatthun”ti?	4	
PA_mn_90:4.4	“Assosuṁ kho, bhante, somā ca bhaginī sakulā ca bhaginī:	4	
PA_mn_90:4.5	‘ajja kira rājā pasenadi kosalo pacchābhattaṁ bhuttapātarāso bhagavantaṁ dassanāya upasaṅkamissatī’ti.	4	
PA_mn_90:4.6	Atha kho, bhante, somā ca bhaginī sakulā ca bhaginī maṁ bhattābhihāre upasaṅkamitvā etadavocuṁ:	4	
PA_mn_90:4.7	‘tena hi, mahārāja, amhākampi vacanena bhagavato pāde sirasā vandāhi, appābādhaṁ appātaṅkaṁ lahuṭṭhānaṁ balaṁ phāsuvihāraṁ puccha—	4	
PA_mn_90:4.8	somā ca bhaginī sakulā ca bhaginī bhagavato pāde sirasā vandati, appābādhaṁ appātaṅkaṁ lahuṭṭhānaṁ balaṁ phāsuvihāraṁ pucchatī’”ti.	4	
PA_mn_90:4.9	“Sukhiniyo hontu tā, mahārāja, somā ca bhaginī sakulā ca bhaginī”ti.	4	
PA_mn_90:5.1	Atha kho rājā pasenadi kosalo bhagavantaṁ etadavoca:	5	
PA_mn_90:5.2	“sutaṁ metaṁ, bhante, samaṇo gotamo evamāha:	5	
PA_mn_90:5.3	‘natthi so samaṇo vā brāhmaṇo vā yo sabbaññū sabbadassāvī aparisesaṁ ñāṇadassanaṁ paṭijānissati, netaṁ ṭhānaṁ vijjatī’ti.	5	
PA_mn_90:5.4_0	Ye te, bhante, evamāhaṁsu: ‘samaṇo gotamo evamāha—natthi so samaṇo vā brāhmaṇo vā	5	
PA_mn_90:5.4_1	yo sabbaññū sabbadassāvī aparisesaṁ ñāṇadassanaṁ paṭijānissati, netaṁ ṭhānaṁ vijjatī’ti;	5	
PA_mn_90:5.4_2	kacci te, bhante, bhagavato vuttavādino, na ca bhagavantaṁ abhūtena abbhācikkhanti,	5	
PA_mn_90:5.4_3	dhammassa cānudhammaṁ byākaronti, na ca koci sahadhammiko vādānuvādo gārayhaṁ ṭhānaṁ āgacchatī”ti?	5	
PA_mn_90:5.5_0	“Ye te, mahārāja, evamāhaṁsu: ‘samaṇo gotamo evamāha—natthi so samaṇo vā brāhmaṇo	5	
PA_mn_90:5.5_1	vā yo sabbaññū sabbadassāvī aparisesaṁ ñāṇadassanaṁ paṭijānissati, netaṁ ṭhānaṁ vijjatī’ti;	5	
PA_mn_90:5.5_2	na me te vuttavādino, abbhācikkhanti ca pana maṁ te asatā abhūtenā”ti.	5	
PA_mn_90:6.1	Atha kho rājā pasenadi kosalo viṭaṭūbhaṁ senāpatiṁ āmantesi:	6	
PA_mn_90:6.2	“ko nu kho, senāpati, imaṁ kathāvatthuṁ rājantepure abbhudāhāsī”ti?	6	
PA_mn_90:6.3	“Sañjayo, mahārāja, brāhmaṇo ākāsagotto”ti.	6	
PA_mn_90:7.1	Atha kho rājā pasenadi kosalo aññataraṁ purisaṁ āmantesi:	7	
PA_mn_90:7.2	“ehi tvaṁ, ambho purisa, mama vacanena sañjayaṁ brāhmaṇaṁ ākāsagottaṁ āmantehi:	7	
PA_mn_90:7.3	‘rājā taṁ, bhante, pasenadi kosalo āmantetī’”ti.	7	
PA_mn_90:7.4	“Evaṁ, devā”ti kho so puriso rañño pasenadissa kosalassa paṭissutvā yena sañjayo brāhmaṇo ākāsagotto tenupasaṅkami; upasaṅkamitvā sañjayaṁ brāhmaṇaṁ ākāsagottaṁ etadavoca:	7	
PA_mn_90:7.5	“rājā taṁ, bhante, pasenadi kosalo āmantetī”ti.	7	
PA_mn_90:8.1	Atha kho rājā pasenadi kosalo bhagavantaṁ etadavoca:	8	
PA_mn_90:8.2	“siyā nu kho, bhante, bhagavatā aññadeva kiñci sandhāya bhāsitaṁ, tañca jano aññathāpi paccāgaccheyya.	8	
PA_mn_90:8.3	Yathā kathaṁ pana, bhante, bhagavā abhijānāti vācaṁ bhāsitā”ti?	8	
PA_mn_90:8.4	“Evaṁ kho ahaṁ, mahārāja, abhijānāmi vācaṁ bhāsitā:	8	
PA_mn_90:8.5	‘natthi so samaṇo vā brāhmaṇo vā yo sakideva sabbaṁ ñassati, sabbaṁ dakkhiti, netaṁ ṭhānaṁ vijjatī’”ti.	8	
PA_mn_90:8.6	“Heturūpaṁ, bhante, bhagavā āha; saheturūpaṁ, bhante, bhagavā āha:	8	
PA_mn_90:8.7	‘natthi so samaṇo vā brāhmaṇo vā yo sakideva sabbaṁ ñassati, sabbaṁ dakkhiti, netaṁ ṭhānaṁ vijjatī’ti.	8	
PA_mn_90:9.1	Cattārome, bhante, vaṇṇā—	9	
PA_mn_90:9.2	khattiyā, brāhmaṇā, vessā, suddā.	9	
PA_mn_90:9.3	Imesaṁ nu kho, bhante, catunnaṁ vaṇṇānaṁ siyā viseso siyā nānākaraṇan”ti?	9	
PA_mn_90:9.4	“Cattārome, mahārāja, vaṇṇā—	9	
PA_mn_90:9.5	khattiyā, brāhmaṇā, vessā, suddā.	9	
PA_mn_90:9.6	Imesaṁ kho, mahārāja, catunnaṁ vaṇṇānaṁ dve vaṇṇā aggamakkhāyanti—	9	
PA_mn_90:9.7	khattiyā ca brāhmaṇā ca—	9	
PA_mn_90:9.8	yadidaṁ abhivādanapaccuṭṭhānaañjalikammasāmīcikammānī”ti.	9	
PA_mn_90:10.1	“Nāhaṁ, bhante, bhagavantaṁ diṭṭhadhammikaṁ pucchāmi;	10	
PA_mn_90:10.2	samparāyikāhaṁ, bhante, bhagavantaṁ pucchāmi.	10	
PA_mn_90:10.3	Cattārome, bhante, vaṇṇā—	10	
PA_mn_90:10.4	khattiyā, brāhmaṇā, vessā, suddā.	10	
PA_mn_90:10.5	Imesaṁ nu kho, bhante, catunnaṁ vaṇṇānaṁ siyā viseso siyā nānākaraṇan”ti?	10	
PA_mn_90:10.6	“Pañcimāni, mahārāja, padhāniyaṅgāni.	10	
PA_mn_90:10.7	Katamāni pañca?	10	
PA_mn_90:10.8	Idha, mahārāja, bhikkhu saddho hoti, saddahati tathāgatassa bodhiṁ:	10	
PA_mn_90:10.9	‘itipi so bhagavā arahaṁ sammāsambuddho vijjācaraṇasampanno sugato lokavidū anuttaro purisadammasārathi satthā devamanussānaṁ buddho bhagavā’ti;	10	
PA_mn_90:10.10	appābādho hoti appātaṅko samavepākiniyā gahaṇiyā samannāgato nātisītāya nāccuṇhāya majjhimāya padhānakkhamāya;	10	
PA_mn_90:10.11	asaṭho hoti amāyāvī yathābhūtaṁ attānaṁ āvikattā satthari vā viññūsu vā sabrahmacārīsu;	10	
PA_mn_90:10.12	āraddhavīriyo viharati akusalānaṁ dhammānaṁ pahānāya, kusalānaṁ dhammānaṁ upasampadāya, thāmavā daḷhaparakkamo anikkhittadhuro kusalesu dhammesu;	10	
PA_mn_90:10.13	paññavā hoti udayatthagāminiyā paññāya samannāgato ariyāya nibbedhikāya sammādukkhakkhayagāminiyā—	10	
PA_mn_90:10.14	imāni kho, mahārāja, pañca padhāniyaṅgāni.	10	
PA_mn_90:10.15	Cattārome, mahārāja, vaṇṇā—	10	
PA_mn_90:10.16	khattiyā, brāhmaṇā, vessā, suddā.	10	
PA_mn_90:10.17	Te cassu imehi pañcahi padhāniyaṅgehi samannāgatā;	10	
PA_mn_90:10.18	ettha pana nesaṁ assa dīgharattaṁ hitāya sukhāyā”ti.	10	
PA_mn_90:11.1	“Cattārome, bhante, vaṇṇā—	11	
PA_mn_90:11.2	khattiyā, brāhmaṇā, vessā, suddā.	11	
PA_mn_90:11.3	Te cassu imehi pañcahi padhāniyaṅgehi samannāgatā;	11	
PA_mn_90:11.4	ettha pana nesaṁ, bhante, siyā viseso siyā nānākaraṇan”ti?	11	
PA_mn_90:11.5	“Ettha kho nesāhaṁ, mahārāja, padhānavemattataṁ vadāmi.	11	
PA_mn_90:11.6	Seyyathāpissu, mahārāja, dve hatthidammā vā assadammā vā godammā vā sudantā suvinītā, dve hatthidammā vā assadammā vā godammā vā adantā avinītā.	11	
PA_mn_90:11.7	Taṁ kiṁ maññasi, mahārāja,	11	
PA_mn_90:11.8	ye te dve hatthidammā vā assadammā vā godammā vā sudantā suvinītā, api nu te dantāva dantakāraṇaṁ gaccheyyuṁ, dantāva dantabhūmiṁ sampāpuṇeyyun”ti?	11	
PA_mn_90:11.9	“Evaṁ, bhante”.	11	
PA_mn_90:11.10_0	“Ye pana te dve hatthidammā vā assadammā vā godammā vā adantā avinītā, api nu te	11	
PA_mn_90:11.10_1	adantāva dantakāraṇaṁ gaccheyyuṁ, adantāva dantabhūmiṁ sampāpuṇeyyuṁ, seyyathāpi	11	
PA_mn_90:11.10_2	te dve hatthidammā vā assadammā vā godammā vā sudantā suvinītā”ti?	11	
PA_mn_90:11.11	“No hetaṁ, bhante”.	11	
PA_mn_90:11.12_0	“Evameva kho, mahārāja, yaṁ taṁ saddhena pattabbaṁ appābādhena asaṭhena amāyāvinā	11	
PA_mn_90:11.12_1	āraddhavīriyena paññavatā, taṁ vata assaddho bahvābādho saṭho māyāvī kusīto duppañño	11	
PA_mn_90:11.12_2	pāpuṇissatīti—netaṁ ṭhānaṁ vijjatī”ti.	11	
PA_mn_90:12.1	“Heturūpaṁ, bhante, bhagavā āha; saheturūpaṁ, bhante, bhagavā āha.	12	
PA_mn_90:12.2	Cattārome, bhante, vaṇṇā—	12	
PA_mn_90:12.3	khattiyā, brāhmaṇā, vessā, suddā.	12	
PA_mn_90:12.4	Te cassu imehi pañcahi padhāniyaṅgehi samannāgatā te cassu sammappadhānā;	12	
PA_mn_90:12.5	ettha pana nesaṁ, bhante, siyā viseso siyā nānākaraṇan”ti?	12	
PA_mn_90:12.6	“Ettha kho nesāhaṁ, mahārāja, na kiñci nānākaraṇaṁ vadāmi—yadidaṁ vimuttiyā vimuttiṁ.	12	
PA_mn_90:12.7	Seyyathāpi, mahārāja, puriso sukkhaṁ sākakaṭṭhaṁ ādāya aggiṁ abhinibbatteyya, tejo pātukareyya;	12	
PA_mn_90:12.8	athāparo puriso sukkhaṁ sālakaṭṭhaṁ ādāya aggiṁ abhinibbatteyya, tejo pātukareyya;	12	
PA_mn_90:12.9	athāparo puriso sukkhaṁ ambakaṭṭhaṁ ādāya aggiṁ abhinibbatteyya, tejo pātukareyya;	12	
PA_mn_90:12.10	athāparo puriso sukkhaṁ udumbarakaṭṭhaṁ ādāya aggiṁ abhinibbatteyya, tejo pātukareyya.	12	
PA_mn_90:12.11	Taṁ kiṁ maññasi, mahārāja,	12	
PA_mn_90:12.12	siyā nu kho tesaṁ aggīnaṁ nānādāruto abhinibbattānaṁ kiñci nānākaraṇaṁ acciyā vā acciṁ, vaṇṇena vā vaṇṇaṁ, ābhāya vā ābhan”ti?	12	
PA_mn_90:12.13	“No hetaṁ, bhante”.	12	
PA_mn_90:12.14	“Evameva kho, mahārāja, yaṁ taṁ tejaṁ vīriyā nimmathitaṁ padhānābhinibbattaṁ, nāhaṁ tattha kiñci nānākaraṇaṁ vadāmi—yadidaṁ vimuttiyā vimuttin”ti.	12	
PA_mn_90:13.1	“Heturūpaṁ, bhante, bhagavā āha; saheturūpaṁ, bhante, bhagavā āha.	13	
PA_mn_90:13.2	Kiṁ pana, bhante, atthi devā”ti?	13	
PA_mn_90:13.3	“Kiṁ pana tvaṁ, mahārāja, evaṁ vadesi:	13	
PA_mn_90:13.4	‘kiṁ pana, bhante, atthi devā’”ti?	13	
PA_mn_90:13.5	“Yadi vā te, bhante, devā āgantāro itthattaṁ yadi vā anāgantāro itthattaṁ”?	13	
PA_mn_90:13.6	“Ye te, mahārāja, devā sabyābajjhā te devā āgantāro itthattaṁ, ye te devā abyābajjhā te devā anāgantāro itthattan”ti.	13	
PA_mn_90:14.1	Evaṁ vutte, viṭaṭūbho senāpati bhagavantaṁ etadavoca:	14	
PA_mn_90:14.2	“ye te, bhante, devā sabyābajjhā āgantāro itthattaṁ te devā, ye te devā abyābajjhā anāgantāro itthattaṁ te deve tamhā ṭhānā cāvessanti vā pabbājessanti vā”ti?	14	
PA_mn_90:14.3	Atha kho āyasmato ānandassa etadahosi:	14	
PA_mn_90:14.4	“ayaṁ kho viṭaṭūbho senāpati rañño pasenadissa kosalassa putto;	14	
PA_mn_90:14.5	ahaṁ bhagavato putto.	14	
PA_mn_90:14.6	Ayaṁ kho kālo yaṁ putto puttena manteyyā”ti.	14	
PA_mn_90:14.7	Atha kho āyasmā ānando viṭaṭūbhaṁ senāpatiṁ āmantesi:	14	
PA_mn_90:14.8	“tena hi, senāpati, taññevettha paṭipucchissāmi; yathā te khameyya tathā naṁ byākareyyāsi.	14	
PA_mn_90:14.9	Taṁ kiṁ maññasi, senāpati,	14	
PA_mn_90:14.10_0	yāvatā rañño pasenadissa kosalassa vijitaṁ yattha ca rājā pasenadi kosalo issariyādhipaccaṁ	14	
PA_mn_90:14.10_1	rajjaṁ kāreti, pahoti tattha rājā pasenadi kosalo samaṇaṁ vā brāhmaṇaṁ vā puññavantaṁ	14	
PA_mn_90:14.10_2	vā apuññavantaṁ vā brahmacariyavantaṁ vā abrahmacariyavantaṁ vā tamhā ṭhānā cāvetuṁ	14	
PA_mn_90:14.10_3	vā pabbājetuṁ vā”ti?	14	
PA_mn_90:14.11_0	“Yāvatā, bho, rañño pasenadissa kosalassa vijitaṁ yattha ca rājā pasenadi kosalo	14	
PA_mn_90:14.11_1	issariyādhipaccaṁ rajjaṁ kāreti, pahoti tattha rājā pasenadi kosalo samaṇaṁ vā brāhmaṇaṁ	14	
PA_mn_90:14.11_2	vā puññavantaṁ vā apuññavantaṁ vā brahmacariyavantaṁ vā abrahmacariyavantaṁ vā tamhā	14	
PA_mn_90:14.11_3	ṭhānā cāvetuṁ vā pabbājetuṁ vā”ti.	14	
PA_mn_90:14.12	“Taṁ kiṁ maññasi, senāpati,	14	
PA_mn_90:14.13_0	yāvatā rañño pasenadissa kosalassa avijitaṁ yattha ca rājā pasenadi kosalo na issariyādhipaccaṁ	14	
PA_mn_90:14.13_1	rajjaṁ kāreti, tattha pahoti rājā pasenadi kosalo samaṇaṁ vā brāhmaṇaṁ vā puññavantaṁ	14	
PA_mn_90:14.13_2	vā apuññavantaṁ vā brahmacariyavantaṁ vā abrahmacariyavantaṁ vā tamhā ṭhānā cāvetuṁ	14	
PA_mn_90:14.13_3	vā pabbājetuṁ vā”ti?	14	
PA_mn_90:14.14_0	“Yāvatā, bho, rañño pasenadissa kosalassa avijitaṁ yattha ca rājā pasenadi kosalo	14	
PA_mn_90:14.14_1	na issariyādhipaccaṁ rajjaṁ kāreti, na tattha pahoti rājā pasenadi kosalo samaṇaṁ	14	
PA_mn_90:14.14_2	vā brāhmaṇaṁ vā puññavantaṁ vā apuññavantaṁ vā brahmacariyavantaṁ vā abrahmacariyavantaṁ	14	
PA_mn_90:14.14_3	vā tamhā ṭhānā cāvetuṁ vā pabbājetuṁ vā”ti.	14	
PA_mn_90:14.15	“Taṁ kiṁ maññasi, senāpati,	14	
PA_mn_90:14.16	sutā te devā tāvatiṁsā”ti?	14	
PA_mn_90:14.17	“Evaṁ, bho.	14	
PA_mn_90:14.18	Sutā me devā tāvatiṁsā.	14	
PA_mn_90:14.19	Idhāpi bhotā raññā pasenadinā kosalena sutā devā tāvatiṁsā”ti.	14	
PA_mn_90:14.20	“Taṁ kiṁ maññasi, senāpati,	14	
PA_mn_90:14.21	pahoti rājā pasenadi kosalo deve tāvatiṁse tamhā ṭhānā cāvetuṁ vā pabbājetuṁ vā”ti?	14	
PA_mn_90:14.22	“Dassanampi, bho, rājā pasenadi kosalo deve tāvatiṁse nappahoti, kuto pana tamhā ṭhānā cāvessati vā pabbājessati vā”ti?	14	
PA_mn_90:14.23_0	“Evameva kho, senāpati, ye te devā sabyābajjhā āgantāro itthattaṁ te devā, ye te	14	
PA_mn_90:14.23_1	devā abyābajjhā anāgantāro itthattaṁ te deve dassanāyapi nappahonti; kuto pana tamhā	14	
PA_mn_90:14.23_2	ṭhānā cāvessanti vā pabbājessanti vā”ti?	14	
PA_mn_90:15.1	Atha kho rājā pasenadi kosalo bhagavantaṁ etadavoca:	15	
PA_mn_90:15.2	“konāmo ayaṁ, bhante, bhikkhū”ti?	15	
PA_mn_90:15.3	“Ānando nāma, mahārājā”ti.	15	
PA_mn_90:15.4	“Ānando vata bho, ānandarūpo vata bho.	15	
PA_mn_90:15.5	Heturūpaṁ, bhante, āyasmā ānando āha; saheturūpaṁ, bhante, āyasmā ānando āha.	15	
PA_mn_90:15.6	Kiṁ pana, bhante, atthi brahmā”ti?	15	
PA_mn_90:15.7	“Kiṁ pana tvaṁ, mahārāja, evaṁ vadesi:	15	
PA_mn_90:15.8	‘kiṁ pana, bhante, atthi brahmā’”ti?	15	
PA_mn_90:15.9	“Yadi vā so, bhante, brahmā āgantā itthattaṁ, yadi vā anāgantā itthattan”ti?	15	
PA_mn_90:15.10	“Yo so, mahārāja, brahmā sabyābajjho so brahmā āgantā itthattaṁ, yo so brahmā abyābajjho so brahmā anāgantā itthattan”ti.	15	
PA_mn_90:16.1	Atha kho aññataro puriso rājānaṁ pasenadiṁ kosalaṁ etadavoca:	16	
PA_mn_90:16.2	“sañjayo, mahārāja, brāhmaṇo ākāsagotto āgato”ti.	16	
PA_mn_90:16.3	Atha kho rājā pasenadi kosalo sañjayaṁ brāhmaṇaṁ ākāsagottaṁ etadavoca:	16	
PA_mn_90:16.4	“ko nu kho, brāhmaṇa, imaṁ kathāvatthuṁ rājantepure abbhudāhāsī”ti?	16	
PA_mn_90:16.5	“Viṭaṭūbho, mahārāja, senāpatī”ti.	16	
PA_mn_90:16.6	Viṭaṭūbho senāpati evamāha:	16	
PA_mn_90:16.7	“sañjayo, mahārāja, brāhmaṇo ākāsagotto”ti.	16	
PA_mn_90:17.1	Atha kho aññataro puriso rājānaṁ pasenadiṁ kosalaṁ etadavoca:	17	
PA_mn_90:17.2	“yānakālo, mahārājā”ti.	17	
PA_mn_90:17.3	Atha kho rājā pasenadi kosalo bhagavantaṁ etadavoca:	17	
PA_mn_90:17.4	“sabbaññutaṁ mayaṁ, bhante, bhagavantaṁ apucchimhā, sabbaññutaṁ bhagavā byākāsi;	17	
PA_mn_90:17.5	tañca panamhākaṁ ruccati ceva khamati ca, tena camhā attamanā.	17	
PA_mn_90:17.6	Cātuvaṇṇisuddhiṁ mayaṁ, bhante, bhagavantaṁ apucchimhā, cātuvaṇṇisuddhiṁ bhagavā byākāsi;	17	
PA_mn_90:17.7	tañca panamhākaṁ ruccati ceva khamati ca, tena camhā attamanā.	17	
PA_mn_90:17.8	Adhideve mayaṁ, bhante, bhagavantaṁ apucchimhā, adhideve bhagavā byākāsi;	17	
PA_mn_90:17.9	tañca panamhākaṁ ruccati ceva khamati ca, tena camhā attamanā.	17	
PA_mn_90:17.10	Adhibrahmānaṁ mayaṁ, bhante, bhagavantaṁ apucchimhā, adhibrahmānaṁ bhagavā byākāsi;	17	
PA_mn_90:17.11	tañca panamhākaṁ ruccati ceva khamati ca, tena camhā attamanā.	17	
PA_mn_90:17.12	Yaṁ yadeva ca mayaṁ bhagavantaṁ apucchimhā taṁ tadeva bhagavā byākāsi;	17	
PA_mn_90:17.13	tañca panamhākaṁ ruccati ceva khamati ca, tena camhā attamanā.	17	
PA_mn_90:17.14	Handa ca dāni mayaṁ, bhante, gacchāma;	17	
PA_mn_90:17.15	bahukiccā mayaṁ bahukaraṇīyā”ti.	17	
PA_mn_90:17.16	“Yassadāni tvaṁ, mahārāja, kālaṁ maññasī”ti.	17	
PA_mn_90:18.1	Atha kho rājā pasenadi kosalo bhagavato bhāsitaṁ abhinanditvā anumoditvā uṭṭhāyāsanā bhagavantaṁ abhivādetvā padakkhiṇaṁ katvā pakkāmīti.	18	
PA_mn_90:18.2	Kaṇṇakatthalasuttaṁ niṭṭhitaṁ dasamaṁ.	18	
PA_mn_90:18.3	Rājavaggo niṭṭhito catuttho.	18	
PA_mn_90:19.0	Tassuddānaṁ	19	
PA_mn_90:19.1	Ghaṭikāro raṭṭhapālo,	19	
PA_mn_90:19.2	maghadevo madhuriyaṁ;	19	
PA_mn_90:19.3	Bodhi aṅgulimālo ca,	19	
PA_mn_90:19.4	piyajātaṁ bāhitikaṁ;	19	
PA_mn_90:19.5	Dhammacetiyasuttañca,	19	
PA_mn_90:19.6	dasamaṁ kaṇṇakatthalaṁ.	19	
