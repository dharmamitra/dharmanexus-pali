segmentnr	original	folio	analyzed
PA_mil_6.3.11:0.1	Milindapañha	0	
PA_mil_6.3.11:0.2	Anumānapañha	0	
PA_mil_6.3.11:0.3	Vessantaravagga	0	
PA_mil_6.3.11:0.4	11. Nibbānasacchikaraṇapañha	0	
PA_mil_6.3.11:1.1	“Bhante nāgasena, tumhe bhaṇatha—	1	
PA_mil_6.3.11:1.2	‘nibbānaṁ na atītaṁ, na anāgataṁ, na paccuppannaṁ, na uppannaṁ na anuppannaṁ na uppādanīyan’ti.	1	
PA_mil_6.3.11:1.3	Idha, bhante nāgasena, yo koci sammāpaṭipanno nibbānaṁ sacchikaroti, so uppannaṁ sacchikaroti, udāhu uppādetvā sacchikarotī”ti?	1	
PA_mil_6.3.11:1.4_0	“Yo koci, mahārāja, sammāpaṭipanno nibbānaṁ sacchikaroti, so na uppannaṁ sacchikaroti,	1	
PA_mil_6.3.11:1.4_1	na uppādetvā sacchikaroti, api ca, mahārāja, atthesā nibbānadhātu, yaṁ so sammāpaṭipanno sacchikarotī”ti.	1	
PA_mil_6.3.11:2.1_0	“Mā, bhante nāgasena, imaṁ pañhaṁ paṭicchannaṁ katvā dīpehi, vivaṭaṁ pākaṭaṁ katvā	2	
PA_mil_6.3.11:2.1_1	dīpehi chandajāto ussāhajāto, yaṁ te sikkhitaṁ, taṁ sabbaṁ etthevākirāhi, etthāyaṁ	2	
PA_mil_6.3.11:2.1_2	jano sammūḷho vimatijāto saṁsayapakkhando, bhindetaṁ antodosasallan”ti.	2	
PA_mil_6.3.11:2.2	“Atthesā, mahārāja, nibbānadhātu santā sukhā paṇītā, taṁ sammāpaṭipanno jinānusiṭṭhiyā saṅkhāre sammasanto paññāya sacchikaroti.	2	
PA_mil_6.3.11:2.3	Yathā, mahārāja, antevāsiko ācariyānusiṭṭhiyā vijjaṁ paññāya sacchikaroti;	2	
PA_mil_6.3.11:2.4	evameva kho, mahārāja, sammāpaṭipanno jinānusiṭṭhiyā paññāya nibbānaṁ sacchikaroti.	2	
PA_mil_6.3.11:3.1	Kathaṁ pana taṁ nibbānaṁ daṭṭhabbanti?	3	
PA_mil_6.3.11:3.2	Anītito nirupaddavato abhayato khemato santato sukhato sātato paṇītato sucito sītalato daṭṭhabbaṁ.	3	
PA_mil_6.3.11:4.1	Yathā, mahārāja, puriso bahukaṭṭhapuñjena jalitakaṭṭhitena agginā dayhamāno vāyāmena tato muñcitvā niraggikokāsaṁ pavisitvā tattha paramasukhaṁ labheyya;	4	
PA_mil_6.3.11:4.2	evameva kho, mahārāja, yo sammāpaṭipanno, so yoniso manasikārena byapagatatividhaggisantāpaṁ paramasukhaṁ nibbānaṁ sacchikaroti.	4	
PA_mil_6.3.11:4.3	Yathā, mahārāja, aggi, evaṁ tividhaggi daṭṭhabbo;	4	
PA_mil_6.3.11:4.4	yathā aggigato puriso, evaṁ sammāpaṭipanno daṭṭhabbo;	4	
PA_mil_6.3.11:4.5	yathā niraggikokāso, evaṁ nibbānaṁ daṭṭhabbaṁ.	4	
PA_mil_6.3.11:5.1_0	Yathā vā pana, mahārāja, puriso ahikukkuramanussakuṇapasarīravaḷañjakoṭṭhāsarāsigato	5	
PA_mil_6.3.11:5.1_1	kuṇapajaṭājaṭitantaramanupaviṭṭho vāyāmena tato muñcitvā nikkuṇapokāsaṁ pavisitvā	5	
PA_mil_6.3.11:5.1_2	tattha paramasukhaṁ labheyya;	5	
PA_mil_6.3.11:5.2	evameva kho, mahārāja, yo sammāpaṭipanno, so yoniso manasikārena byapagatakilesakuṇapaṁ paramasukhaṁ nibbānaṁ sacchikaroti.	5	
PA_mil_6.3.11:5.3	Yathā, mahārāja, kuṇapaṁ, evaṁ pañca kāmaguṇā daṭṭhabbā;	5	
PA_mil_6.3.11:5.4	yathā kuṇapagato puriso, evaṁ sammāpaṭipanno daṭṭhabbo;	5	
PA_mil_6.3.11:5.5	yathā nikkuṇapokāso, evaṁ nibbānaṁ daṭṭhabbaṁ.	5	
PA_mil_6.3.11:6.1	Yathā vā pana, mahārāja, puriso bhīto tasito kampito viparītavibbhantacitto vāyāmena tato muñcitvā daḷhaṁ thiraṁ acalaṁ abhayaṭṭhānaṁ pavisitvā tattha paramasukhaṁ labheyya;	6	
PA_mil_6.3.11:6.2	evameva kho, mahārāja, yo sammāpaṭipanno, so yoniso manasikārena byapagatabhayasantāsaṁ paramasukhaṁ nibbānaṁ sacchikaroti.	6	
PA_mil_6.3.11:6.3	Yathā, mahārāja, bhayaṁ, evaṁ jātijarābyādhimaraṇaṁ paṭicca aparāparaṁ pavattabhayaṁ daṭṭhabbaṁ;	6	
PA_mil_6.3.11:6.4	yathā bhīto puriso, evaṁ sammāpaṭipanno daṭṭhabbo;	6	
PA_mil_6.3.11:6.5	yathā abhayaṭṭhānaṁ, evaṁ nibbānaṁ daṭṭhabbaṁ.	6	
PA_mil_6.3.11:7.1	Yathā vā pana, mahārāja, puriso kiliṭṭhamalinakalalakaddamadese patito vāyāmena taṁ kalalakaddamaṁ apavāhetvā parisuddhavimaladesamupagantvā tattha paramasukhaṁ labheyya;	7	
PA_mil_6.3.11:7.2	evameva kho, mahārāja, yo sammāpaṭipanno, so yoniso manasikārena byapagatakilesamalakaddamaṁ paramasukhaṁ nibbānaṁ sacchikaroti.	7	
PA_mil_6.3.11:7.3	Yathā, mahārāja, kalalaṁ, evaṁ lābhasakkārasiloko daṭṭhabbo;	7	
PA_mil_6.3.11:7.4	yathā kalalagato puriso, evaṁ sammāpaṭipanno daṭṭhabbo;	7	
PA_mil_6.3.11:7.5	yathā parisuddhavimaladeso, evaṁ nibbānaṁ daṭṭhabbaṁ.	7	
PA_mil_6.3.11:8.1	Tañca pana nibbānaṁ sammāpaṭipanno kinti sacchikaroti?	8	
PA_mil_6.3.11:8.2	Yo so, mahārāja, sammāpaṭipanno, so saṅkhārānaṁ pavattaṁ sammasati.	8	
PA_mil_6.3.11:8.3	Pavattaṁ sammasamāno tattha jātiṁ passati jaraṁ passati byādhiṁ passati maraṇaṁ passati, na tattha kiñci sukhaṁ sātaṁ passati āditopi majjhatopi pariyosānatopi.	8	
PA_mil_6.3.11:8.4	So tattha kiñci na gayhūpagaṁ passati.	8	
PA_mil_6.3.11:8.5	Yathā, mahārāja, puriso divasasantatte ayoguḷe jalite tatte kaṭhite āditopi majjhatopi pariyosānatopi na kiñci gayhūpagaṁ padesaṁ passati;	8	
PA_mil_6.3.11:8.6_0	evameva kho, mahārāja, yo saṅkhārānaṁ pavattaṁ sammasati, so pavattaṁ sammasamāno	8	
PA_mil_6.3.11:8.6_1	tattha jātiṁ passati jaraṁ passati byādhiṁ passati maraṇaṁ passati, na tattha kiñci	8	
PA_mil_6.3.11:8.6_2	sukhaṁ sātaṁ passati āditopi majjhatopi pariyosānatopi.	8	
PA_mil_6.3.11:8.7	So tattha na kiñci gayhūpagaṁ passati, tassa gayhūpagaṁ apassantassa citte arati saṇṭhāti, kāyasmiṁ ḍāho okkamati, so atāṇo asaraṇo asaraṇībhūto bhavesu nibbindati.	8	
PA_mil_6.3.11:9.1	Yathā, mahārāja, puriso jalitajālaṁ mahantaṁ aggikkhandhaṁ paviseyya, so tattha atāṇo asaraṇo asaraṇībhūto aggimhi nibbindeyya;	9	
PA_mil_6.3.11:9.2	evameva kho, mahārāja, tassa gayhūpagaṁ apassantassa citte arati saṇṭhāti, kāyasmiṁ ḍāho okkamati, so atāṇo asaraṇo asaraṇībhūto bhavesu nibbindati.	9	
PA_mil_6.3.11:10.1_0	Tassa pavatte bhayadassāvissa evaṁ cittaṁ uppajjati ‘santattaṁ kho panetaṁ pavattaṁ	10	
PA_mil_6.3.11:10.1_1	ādittaṁ sampajjalitaṁ bahudukkhaṁ bahūpāyāsaṁ, yadi koci labhetha appavattaṁ etaṁ	10	
PA_mil_6.3.11:10.1_2	santaṁ etaṁ paṇītaṁ, yadidaṁ sabbasaṅkhārasamatho sabbūpadhipaṭinissaggo taṇhakkhayo	10	
PA_mil_6.3.11:10.1_3	virāgo nirodho nibbānan’ti.	10	
PA_mil_6.3.11:10.2	Iti hetaṁ tassa appavatte cittaṁ pakkhandati pasīdati pahaṁsayati tusayati ‘paṭiladdhaṁ kho me nissaraṇan’ti.	10	
PA_mil_6.3.11:11.1	Yathā, mahārāja, puriso vippanaṭṭho videsapakkhando nibbāhanamaggaṁ disvā tattha pakkhandati pasīdati pahaṁsayati tusayati ‘paṭiladdho me nibbāhanamaggo’ti;	11	
PA_mil_6.3.11:11.2	evameva kho, mahārāja, pavatte bhayadassāvissa appavatte cittaṁ pakkhandati pasīdati pahaṁsayati tusayati ‘paṭiladdhaṁ kho me nissaraṇan’ti.	11	
PA_mil_6.3.11:12.1_0	So appavattatthāya maggaṁ āyūhati gavesati bhāveti bahulīkaroti, tassa tadatthaṁ	12	
PA_mil_6.3.11:12.1_1	sati santiṭṭhati, tadatthaṁ vīriyaṁ santiṭṭhati, tadatthaṁ pīti santiṭṭhati, tassa	12	
PA_mil_6.3.11:12.1_2	taṁ cittaṁ aparāparaṁ manasikaroto pavattaṁ samatikkamitvā appavattaṁ okkamati, appavattamanuppatto,	12	
PA_mil_6.3.11:12.1_3	mahārāja, sammāpaṭipanno ‘nibbānaṁ sacchikarotī’ti vuccatī”ti.	12	
PA_mil_6.3.11:12.2	“Sādhu, bhante nāgasena, evametaṁ tathā sampaṭicchāmī”ti.	12	
PA_mil_6.3.11:13.1	Nibbānasacchikaraṇapañho ekādasamo.	13	
