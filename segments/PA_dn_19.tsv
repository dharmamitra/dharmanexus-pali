segmentnr	original	folio	analyzed
PA_dn_19:0.1	Dīgha Nikāya 19	0	
PA_dn_19:0.2	Mahāgovindasutta	0	
PA_dn_19:1.1	Evaṁ me sutaṁ—	1	
PA_dn_19:1.2	ekaṁ samayaṁ bhagavā rājagahe viharati gijjhakūṭe pabbate.	1	
PA_dn_19:1.3_0	Atha kho pañcasikho gandhabbaputto abhikkantāya rattiyā abhikkantavaṇṇo kevalakappaṁ	1	
PA_dn_19:1.3_1	gijjhakūṭaṁ pabbataṁ obhāsetvā yena bhagavā tenupasaṅkami; upasaṅkamitvā bhagavantaṁ	1	
PA_dn_19:1.3_2	abhivādetvā ekamantaṁ aṭṭhāsi. Ekamantaṁ ṭhito kho pañcasikho gandhabbaputto bhagavantaṁ etadavoca:	1	
PA_dn_19:1.4	“yaṁ kho me, bhante, devānaṁ tāvatiṁsānaṁ sammukhā sutaṁ sammukhā paṭiggahitaṁ, ārocemi taṁ bhagavato”ti.	1	
PA_dn_19:1.5	“Ārocehi me tvaṁ, pañcasikhā”ti bhagavā avoca.	1	
PA_dn_19:2.0	1. Devasabhā	2	
PA_dn_19:2.1_0	“Purimāni, bhante, divasāni purimatarāni tadahuposathe pannarase pavāraṇāya puṇṇāya	2	
PA_dn_19:2.1_1	puṇṇamāya rattiyā kevalakappā ca devā tāvatiṁsā sudhammāyaṁ sabhāyaṁ sannisinnā honti sannipatitā;	2	
PA_dn_19:2.2	mahatī ca dibbaparisā samantato nisinnā honti, cattāro ca mahārājāno catuddisā nisinnā honti;	2	
PA_dn_19:2.3	puratthimāya disāya dhataraṭṭho mahārājā pacchimābhimukho nisinno hoti deve purakkhatvā;	2	
PA_dn_19:2.4	dakkhiṇāya disāya virūḷhako mahārājā uttarābhimukho nisinno hoti deve purakkhatvā;	2	
PA_dn_19:2.5	pacchimāya disāya virūpakkho mahārājā puratthābhimukho nisinno hoti deve purakkhatvā;	2	
PA_dn_19:2.6	uttarāya disāya vessavaṇo mahārājā dakkhiṇābhimukho nisinno hoti deve purakkhatvā.	2	
PA_dn_19:2.7_0	Yadā, bhante, kevalakappā ca devā tāvatiṁsā sudhammāyaṁ sabhāyaṁ sannisinnā honti	2	
PA_dn_19:2.7_1	sannipatitā, mahatī ca dibbaparisā samantato nisinnā honti, cattāro ca mahārājāno	2	
PA_dn_19:2.7_2	catuddisā nisinnā honti, idaṁ nesaṁ hoti āsanasmiṁ;	2	
PA_dn_19:2.8	atha pacchā amhākaṁ āsanaṁ hoti.	2	
PA_dn_19:3.1	Ye te, bhante, devā bhagavati brahmacariyaṁ caritvā adhunūpapannā tāvatiṁsakāyaṁ, te aññe deve atirocanti vaṇṇena ceva yasasā ca.	3	
PA_dn_19:3.2	Tena sudaṁ, bhante, devā tāvatiṁsā attamanā honti pamuditā pītisomanassajātā;	3	
PA_dn_19:3.3	‘dibbā vata bho kāyā paripūrenti, hāyanti asurakāyā’ti.	3	
PA_dn_19:3.4	Atha kho, bhante, sakko devānamindo devānaṁ tāvatiṁsānaṁ sampasādaṁ viditvā imāhi gāthāhi anumodi:	3	
PA_dn_19:3.5	‘Modanti vata bho devā,	3	
PA_dn_19:3.6	tāvatiṁsā sahindakā;	3	
PA_dn_19:3.7	Tathāgataṁ namassantā,	3	
PA_dn_19:3.8	dhammassa ca sudhammataṁ.	3	
PA_dn_19:3.9	Nave deve ca passantā,	3	
PA_dn_19:3.10	vaṇṇavante yasassine;	3	
PA_dn_19:3.11	Sugatasmiṁ brahmacariyaṁ,	3	
PA_dn_19:3.12	caritvāna idhāgate.	3	
PA_dn_19:3.13	Te aññe atirocanti,	3	
PA_dn_19:3.14	vaṇṇena yasasāyunā;	3	
PA_dn_19:3.15	Sāvakā bhūripaññassa,	3	
PA_dn_19:3.16	visesūpagatā idha.	3	
PA_dn_19:3.17	Idaṁ disvāna nandanti,	3	
PA_dn_19:3.18	tāvatiṁsā sahindakā;	3	
PA_dn_19:3.19	Tathāgataṁ namassantā,	3	
PA_dn_19:3.20	dhammassa ca sudhammatan’ti.	3	
PA_dn_19:3.21	Tena sudaṁ, bhante, devā tāvatiṁsā bhiyyoso mattāya attamanā honti pamuditā pītisomanassajātā;	3	
PA_dn_19:3.22	‘dibbā vata bho, kāyā paripūrenti, hāyanti asurakāyā’ti.	3	
PA_dn_19:4.0	2. Aṭṭhayathābhuccavaṇṇa	4	
PA_dn_19:4.1	Atha kho, bhante, sakko devānamindo devānaṁ tāvatiṁsānaṁ sampasādaṁ viditvā deve tāvatiṁse āmantesi:	4	
PA_dn_19:4.2	‘iccheyyātha no tumhe, mārisā, tassa bhagavato aṭṭha yathābhucce vaṇṇe sotun’ti?	4	
PA_dn_19:4.3	‘Icchāma mayaṁ, mārisa, tassa bhagavato aṭṭha yathābhucce vaṇṇe sotun’ti.	4	
PA_dn_19:4.4	Atha kho, bhante, sakko devānamindo devānaṁ tāvatiṁsānaṁ bhagavato aṭṭha yathābhucce vaṇṇe payirudāhāsi:	4	
PA_dn_19:5.1	‘Taṁ kiṁ maññanti, bhonto devā tāvatiṁsā?	5	
PA_dn_19:5.2	Yāvañca so bhagavā bahujanahitāya paṭipanno bahujanasukhāya lokānukampāya atthāya hitāya sukhāya devamanussānaṁ.	5	
PA_dn_19:5.3_0	Evaṁ bahujanahitāya paṭipannaṁ bahujanasukhāya lokānukampāya atthāya hitāya sukhāya	5	
PA_dn_19:5.3_1	devamanussānaṁ imināpaṅgena samannāgataṁ satthāraṁ neva atītaṁse samanupassāma, na	5	
PA_dn_19:5.3_2	panetarahi, aññatra tena bhagavatā.	5	
PA_dn_19:6.1	Svākkhāto kho pana tena bhagavatā dhammo sandiṭṭhiko akāliko ehipassiko opaneyyiko paccattaṁ veditabbo viññūhi.	6	
PA_dn_19:6.2	Evaṁ opaneyyikassa dhammassa desetāraṁ imināpaṅgena samannāgataṁ satthāraṁ neva atītaṁse samanupassāma, na panetarahi, aññatra tena bhagavatā.	6	
PA_dn_19:7.1	“Idaṁ kusalan”ti kho pana tena bhagavatā supaññattaṁ, “idaṁ akusalan”ti supaññattaṁ.	7	
PA_dn_19:7.2	“Idaṁ sāvajjaṁ idaṁ anavajjaṁ, idaṁ sevitabbaṁ idaṁ na sevitabbaṁ, idaṁ hīnaṁ idaṁ paṇītaṁ, idaṁ kaṇhasukkasappaṭibhāgan”ti supaññattaṁ.	7	
PA_dn_19:7.3_0	Evaṁ kusalākusalasāvajjānavajjasevitabbāsevitabbahīnapaṇītakaṇhasukkasappaṭibhāgānaṁ	7	
PA_dn_19:7.3_1	dhammānaṁ paññāpetāraṁ imināpaṅgena samannāgataṁ satthāraṁ neva atītaṁse samanupassāma,	7	
PA_dn_19:7.3_2	na panetarahi, aññatra tena bhagavatā.	7	
PA_dn_19:8.1	Supaññattā kho pana tena bhagavatā sāvakānaṁ nibbānagāminī paṭipadā, saṁsandati nibbānañca paṭipadā ca.	8	
PA_dn_19:8.2	Seyyathāpi nāma gaṅgodakaṁ yamunodakena saṁsandati sameti;	8	
PA_dn_19:8.3	evameva supaññattā tena bhagavatā sāvakānaṁ nibbānagāminī paṭipadā, saṁsandati nibbānañca paṭipadā ca.	8	
PA_dn_19:8.4	Evaṁ nibbānagāminiyā paṭipadāya paññāpetāraṁ imināpaṅgena samannāgataṁ satthāraṁ neva atītaṁse samanupassāma, na panetarahi, aññatra tena bhagavatā.	8	
PA_dn_19:9.1	Abhinipphanno kho pana tassa bhagavato lābho abhinipphanno siloko, yāva maññe khattiyā sampiyāyamānarūpā viharanti, vigatamado kho pana so bhagavā āhāraṁ āhāreti.	9	
PA_dn_19:9.2	Evaṁ vigatamadaṁ āhāraṁ āharayamānaṁ imināpaṅgena samannāgataṁ satthāraṁ neva atītaṁse samanupassāma, na panetarahi, aññatra tena bhagavatā.	9	
PA_dn_19:10.1	Laddhasahāyo kho pana so bhagavā sekhānañceva paṭipannānaṁ khīṇāsavānañca vusitavataṁ.	10	
PA_dn_19:10.2	Te bhagavā apanujja ekārāmataṁ anuyutto viharati.	10	
PA_dn_19:10.3	Evaṁ ekārāmataṁ anuyuttaṁ imināpaṅgena samannāgataṁ satthāraṁ neva atītaṁse samanupassāma, na panetarahi, aññatra tena bhagavatā.	10	
PA_dn_19:11.1	Yathāvādī kho pana so bhagavā tathākārī, yathākārī tathāvādī, iti yathāvādī tathākārī, yathākārī tathāvādī.	11	
PA_dn_19:11.2	Evaṁ dhammānudhammappaṭipannaṁ imināpaṅgena samannāgataṁ satthāraṁ neva atītaṁse samanupassāma, na panetarahi, aññatra tena bhagavatā.	11	
PA_dn_19:12.1	Tiṇṇavicikiccho kho pana so bhagavā vigatakathaṅkatho pariyositasaṅkappo ajjhāsayaṁ ādibrahmacariyaṁ.	12	
PA_dn_19:12.2_0	Evaṁ tiṇṇavicikicchaṁ vigatakathaṅkathaṁ pariyositasaṅkappaṁ ajjhāsayaṁ ādibrahmacariyaṁ	12	
PA_dn_19:12.2_1	imināpaṅgena samannāgataṁ satthāraṁ neva atītaṁse samanupassāma, na panetarahi, aññatra tena bhagavatā’ti.	12	
PA_dn_19:12.3	Ime kho, bhante, sakko devānamindo devānaṁ tāvatiṁsānaṁ bhagavato aṭṭha yathābhucce vaṇṇe payirudāhāsi.	12	
PA_dn_19:12.4	Tena sudaṁ, bhante, devā tāvatiṁsā bhiyyoso mattāya attamanā honti pamuditā pītisomanassajātā bhagavato aṭṭha yathābhucce vaṇṇe sutvā.	12	
PA_dn_19:13.1	Tatra, bhante, ekacce devā evamāhaṁsu:	13	
PA_dn_19:13.2	‘aho vata, mārisā, cattāro sammāsambuddhā loke uppajjeyyuṁ dhammañca deseyyuṁ yathariva bhagavā.	13	
PA_dn_19:13.3	Tadassa bahujanahitāya bahujanasukhāya lokānukampāya atthāya hitāya sukhāya devamanussānan’ti.	13	
PA_dn_19:13.4	Ekacce devā evamāhaṁsu:	13	
PA_dn_19:13.5	‘tiṭṭhantu, mārisā, cattāro sammāsambuddhā, aho vata, mārisā, tayo sammāsambuddhā loke uppajjeyyuṁ dhammañca deseyyuṁ yathariva bhagavā.	13	
PA_dn_19:13.6	Tadassa bahujanahitāya bahujanasukhāya lokānukampāya atthāya hitāya sukhāya devamanussānan’ti.	13	
PA_dn_19:13.7	Ekacce devā evamāhaṁsu:	13	
PA_dn_19:13.8	‘tiṭṭhantu, mārisā, tayo sammāsambuddhā, aho vata, mārisā, dve sammāsambuddhā loke uppajjeyyuṁ dhammañca deseyyuṁ yathariva bhagavā.	13	
PA_dn_19:13.9	Tadassa bahujanahitāya bahujanasukhāya lokānukampāya atthāya hitāya sukhāya devamanussānan’ti.	13	
PA_dn_19:14.1	Evaṁ vutte, bhante, sakko devānamindo deve tāvatiṁse etadavoca:	14	
PA_dn_19:14.2	‘aṭṭhānaṁ kho etaṁ, mārisā, anavakāso, yaṁ ekissā lokadhātuyā dve arahanto sammāsambuddhā apubbaṁ acarimaṁ uppajjeyyuṁ, netaṁ ṭhānaṁ vijjati.	14	
PA_dn_19:14.3	Aho vata, mārisā, so bhagavā appābādho appātaṅko ciraṁ dīghamaddhānaṁ tiṭṭheyya.	14	
PA_dn_19:14.4	Tadassa bahujanahitāya bahujanasukhāya lokānukampāya atthāya hitāya sukhāya devamanussānan’ti.	14	
PA_dn_19:14.5_0	Atha kho, bhante, yenatthena devā tāvatiṁsā sudhammāyaṁ sabhāyaṁ sannisinnā honti	14	
PA_dn_19:14.5_1	sannipatitā, taṁ atthaṁ cintayitvā taṁ atthaṁ mantayitvā vuttavacanāpi taṁ cattāro	14	
PA_dn_19:14.5_2	mahārājāno tasmiṁ atthe honti.	14	
PA_dn_19:14.6	Paccānusiṭṭhavacanāpi taṁ cattāro mahārājāno tasmiṁ atthe honti, sakesu sakesu āsanesu ṭhitā avipakkantā.	14	
PA_dn_19:14.7	Te vuttavākyā rājāno,	14	
PA_dn_19:14.8	paṭiggayhānusāsaniṁ;	14	
PA_dn_19:14.9	Vippasannamanā santā,	14	
PA_dn_19:14.10	aṭṭhaṁsu samhi āsaneti.	14	
PA_dn_19:15.1	Atha kho, bhante, uttarāya disāya uḷāro āloko sañjāyi, obhāso pāturahosi atikkammeva devānaṁ devānubhāvaṁ.	15	
PA_dn_19:15.2	Atha kho, bhante, sakko devānamindo deve tāvatiṁse āmantesi:	15	
PA_dn_19:15.3	‘yathā kho, mārisā, nimittāni dissanti, uḷāro āloko sañjāyati, obhāso pātubhavati, brahmā pātubhavissati;	15	
PA_dn_19:15.4	brahmuno hetaṁ pubbanimittaṁ pātubhāvāya, yadidaṁ āloko sañjāyati obhāso pātubhavatīti.	15	
PA_dn_19:15.5	Yathā nimittā dissanti,	15	
PA_dn_19:15.6	brahmā pātubhavissati;	15	
PA_dn_19:15.7	Brahmuno hetaṁ nimittaṁ,	15	
PA_dn_19:15.8	obhāso vipulo mahā’ti.	15	
PA_dn_19:16.0	3. Sanaṅkumārakathā	16	
PA_dn_19:16.1	Atha kho, bhante, devā tāvatiṁsā yathāsakesu āsanesu nisīdiṁsu:	16	
PA_dn_19:16.2	‘obhāsametaṁ ñassāma, yaṁvipāko bhavissati, sacchikatvāva naṁ gamissāmā’ti.	16	
PA_dn_19:16.3	Cattāropi mahārājāno yathāsakesu āsanesu nisīdiṁsu:	16	
PA_dn_19:16.4	‘obhāsametaṁ ñassāma, yaṁvipāko bhavissati, sacchikatvāva naṁ gamissāmā’ti.	16	
PA_dn_19:16.5	Idaṁ sutvā devā tāvatiṁsā ekaggā samāpajjiṁsu:	16	
PA_dn_19:16.6	‘obhāsametaṁ ñassāma, yaṁvipāko bhavissati, sacchikatvāva naṁ gamissāmā’ti.	16	
PA_dn_19:16.7	Yadā, bhante, brahmā sanaṅkumāro devānaṁ tāvatiṁsānaṁ pātubhavati, oḷārikaṁ attabhāvaṁ abhinimminitvā pātubhavati.	16	
PA_dn_19:16.8	Yo kho pana, bhante, brahmuno pakativaṇṇo, anabhisambhavanīyo so devānaṁ tāvatiṁsānaṁ cakkhupathasmiṁ.	16	
PA_dn_19:16.9	Yadā, bhante, brahmā sanaṅkumāro devānaṁ tāvatiṁsānaṁ pātubhavati, so aññe deve atirocati vaṇṇena ceva yasasā ca.	16	
PA_dn_19:16.10	Seyyathāpi, bhante, so vaṇṇo viggaho mānusaṁ viggahaṁ atirocati;	16	
PA_dn_19:16.11	evameva kho, bhante, yadā brahmā sanaṅkumāro devānaṁ tāvatiṁsānaṁ pātubhavati, so aññe deve atirocati vaṇṇena ceva yasasā ca.	16	
PA_dn_19:16.12	Yadā, bhante, brahmā sanaṅkumāro devānaṁ tāvatiṁsānaṁ pātubhavati, na tassaṁ parisāyaṁ koci devo abhivādeti vā paccuṭṭheti vā āsanena vā nimanteti.	16	
PA_dn_19:16.13	Sabbeva tuṇhībhūtā pañjalikā pallaṅkena nisīdanti:	16	
PA_dn_19:16.14	‘yassadāni devassa pallaṅkaṁ icchissati brahmā sanaṅkumāro, tassa devassa pallaṅke nisīdissatī’ti.	16	
PA_dn_19:16.15	Yassa kho pana, bhante, devassa brahmā sanaṅkumāro pallaṅke nisīdati, uḷāraṁ so labhati devo vedapaṭilābhaṁ, uḷāraṁ so labhati devo somanassapaṭilābhaṁ.	16	
PA_dn_19:17.1	Seyyathāpi, bhante, rājā khattiyo muddhāvasitto adhunābhisitto rajjena, uḷāraṁ so labhati vedapaṭilābhaṁ, uḷāraṁ so labhati somanassapaṭilābhaṁ;	17	
PA_dn_19:17.2	evameva kho, bhante, yassa devassa brahmā sanaṅkumāro pallaṅke nisīdati, uḷāraṁ so labhati devo vedapaṭilābhaṁ, uḷāraṁ so labhati devo somanassapaṭilābhaṁ.	17	
PA_dn_19:17.3	Atha, bhante, brahmā sanaṅkumāro devānaṁ tāvatiṁsānaṁ sampasādaṁ viditvā antarahito imāhi gāthāhi anumodi:	17	
PA_dn_19:17.4	‘Modanti vata bho devā,	17	
PA_dn_19:17.5	tāvatiṁsā sahindakā;	17	
PA_dn_19:17.6	Tathāgataṁ namassantā,	17	
PA_dn_19:17.7	dhammassa ca sudhammataṁ.	17	
PA_dn_19:17.8	Nave deve ca passantā,	17	
PA_dn_19:17.9	vaṇṇavante yasassine;	17	
PA_dn_19:17.10	Sugatasmiṁ brahmacariyaṁ,	17	
PA_dn_19:17.11	caritvāna idhāgate.	17	
PA_dn_19:17.12	Te aññe atirocanti,	17	
PA_dn_19:17.13	vaṇṇena yasasāyunā;	17	
PA_dn_19:17.14	Sāvakā bhūripaññassa,	17	
PA_dn_19:17.15	visesūpagatā idha.	17	
PA_dn_19:17.16	Idaṁ disvāna nandanti,	17	
PA_dn_19:17.17	tāvatiṁsā sahindakā;	17	
PA_dn_19:17.18	Tathāgataṁ namassantā,	17	
PA_dn_19:17.19	dhammassa ca sudhammatan’ti.	17	
PA_dn_19:18.1	Imamatthaṁ, bhante, brahmā sanaṅkumāro abhāsittha.	18	
PA_dn_19:18.2	Imamatthaṁ, bhante, brahmuno sanaṅkumārassa bhāsato aṭṭhaṅgasamannāgato saro hoti vissaṭṭho ca viññeyyo ca mañju ca savanīyo ca bindu ca avisārī ca gambhīro ca ninnādī ca.	18	
PA_dn_19:18.3	Yathāparisaṁ kho pana, bhante, brahmā sanaṅkumāro sarena viññāpeti, na cassa bahiddhā parisāya ghoso niccharati.	18	
PA_dn_19:18.4	Yassa kho pana, bhante, evaṁ aṭṭhaṅgasamannāgato saro hoti, so vuccati ‘brahmassaro’ti.	18	
PA_dn_19:19.1	Atha kho, bhante, devā tāvatiṁsā brahmānaṁ sanaṅkumāraṁ etadavocuṁ:	19	
PA_dn_19:19.2	‘sādhu, mahābrahme, etadeva mayaṁ saṅkhāya modāma;	19	
PA_dn_19:19.3	atthi ca sakkena devānamindena tassa bhagavato aṭṭha yathābhuccā vaṇṇā bhāsitā;	19	
PA_dn_19:19.4	te ca mayaṁ saṅkhāya modāmā’ti.	19	
PA_dn_19:19.5.0	4. Aṭṭhayathābhuccavaṇṇa	19	
PA_dn_19:19.6	Atha, bhante, brahmā sanaṅkumāro sakkaṁ devānamindaṁ etadavoca:	19	
PA_dn_19:19.7	‘sādhu, devānaminda, mayampi tassa bhagavato aṭṭha yathābhucce vaṇṇe suṇeyyāmā’ti.	19	
PA_dn_19:19.8	‘Evaṁ, mahābrahme’ti kho, bhante, sakko devānamindo brahmuno sanaṅkumārassa bhagavato aṭṭha yathābhucce vaṇṇe payirudāhāsi.	19	
PA_dn_19:20.1	‘Taṁ kiṁ maññati, bhavaṁ mahābrahmā?	20	
PA_dn_19:20.2	Yāvañca so bhagavā bahujanahitāya paṭipanno bahujanasukhāya lokānukampāya atthāya hitāya sukhāya devamanussānaṁ.	20	
PA_dn_19:20.3_0	Evaṁ bahujanahitāya paṭipannaṁ bahujanasukhāya lokānukampāya atthāya hitāya sukhāya	20	
PA_dn_19:20.3_1	devamanussānaṁ imināpaṅgena samannāgataṁ satthāraṁ neva atītaṁse samanupassāma, na	20	
PA_dn_19:20.3_2	panetarahi, aññatra tena bhagavatā.	20	
PA_dn_19:21.1	Svākkhāto kho pana tena bhagavatā dhammo sandiṭṭhiko akāliko ehipassiko opaneyyiko paccattaṁ veditabbo viññūhi.	21	
PA_dn_19:21.2	Evaṁ opaneyyikassa dhammassa desetāraṁ imināpaṅgena samannāgataṁ satthāraṁ neva atītaṁse samanupassāma, na panetarahi, aññatra tena bhagavatā.	21	
PA_dn_19:22.1_0	“Idaṁ kusalan”ti kho pana tena bhagavatā supaññattaṁ, “idaṁ akusalan”ti supaññattaṁ,	22	
PA_dn_19:22.1_1	“idaṁ sāvajjaṁ idaṁ anavajjaṁ, idaṁ sevitabbaṁ idaṁ na sevitabbaṁ, idaṁ hīnaṁ idaṁ	22	
PA_dn_19:22.1_2	paṇītaṁ, idaṁ kaṇhasukkasappaṭibhāgan”ti supaññattaṁ.	22	
PA_dn_19:22.2	Evaṁ kusalākusalasāvajjānavajjasevitabbāsevitabbahīnapaṇītakaṇhasukkasappaṭibhāgānaṁ dhammānaṁ paññāpetāraṁ.	22	
PA_dn_19:22.3	Imināpaṅgena samannāgataṁ satthāraṁ neva atītaṁse samanupassāma, na panetarahi, aññatra tena bhagavatā.	22	
PA_dn_19:23.1	Supaññattā kho pana tena bhagavatā sāvakānaṁ nibbānagāminī paṭipadā saṁsandati nibbānañca paṭipadā ca.	23	
PA_dn_19:23.2	Seyyathāpi nāma gaṅgodakaṁ yamunodakena saṁsandati sameti;	23	
PA_dn_19:23.3	evameva supaññattā tena bhagavatā sāvakānaṁ nibbānagāminī paṭipadā saṁsandati nibbānañca paṭipadā ca.	23	
PA_dn_19:23.4	Evaṁ nibbānagāminiyā paṭipadāya paññāpetāraṁ imināpaṅgena samannāgataṁ satthāraṁ neva atītaṁse samanupassāma, na panetarahi, aññatra tena bhagavatā.	23	
PA_dn_19:24.1	Abhinipphanno kho pana tassa bhagavato lābho abhinipphanno siloko, yāva maññe khattiyā sampiyāyamānarūpā viharanti.	24	
PA_dn_19:24.2	Vigatamado kho pana so bhagavā āhāraṁ āhāreti.	24	
PA_dn_19:24.3	Evaṁ vigatamadaṁ āhāraṁ āharayamānaṁ imināpaṅgena samannāgataṁ satthāraṁ neva atītaṁse samanupassāma, na panetarahi, aññatra tena bhagavatā.	24	
PA_dn_19:25.1	Laddhasahāyo kho pana so bhagavā sekhānañceva paṭipannānaṁ khīṇāsavānañca vusitavataṁ, te bhagavā apanujja ekārāmataṁ anuyutto viharati.	25	
PA_dn_19:25.2	Evaṁ ekārāmataṁ anuyuttaṁ imināpaṅgena samannāgataṁ satthāraṁ neva atītaṁse samanupassāma, na panetarahi, aññatra tena bhagavatā.	25	
PA_dn_19:26.1	Yathāvādī kho pana so bhagavā tathākārī, yathākārī tathāvādī;	26	
PA_dn_19:26.2	iti yathāvādī tathākārī, yathākārī tathāvādī.	26	
PA_dn_19:26.3	Evaṁ dhammānudhammappaṭippannaṁ imināpaṅgena samannāgataṁ satthāraṁ neva atītaṁse samanupassāma, na panetarahi, aññatra tena bhagavatā.	26	
PA_dn_19:27.1	Tiṇṇavicikiccho kho pana so bhagavā vigatakathaṅkatho pariyositasaṅkappo ajjhāsayaṁ ādibrahmacariyaṁ.	27	
PA_dn_19:27.2	Evaṁ tiṇṇavicikicchaṁ vigatakathaṅkathaṁ pariyositasaṅkappaṁ ajjhāsayaṁ ādibrahmacariyaṁ.	27	
PA_dn_19:27.3	Imināpaṅgena samannāgataṁ satthāraṁ neva atītaṁse samanupassāma, na panetarahi, aññatra tena bhagavatā’ti.	27	
PA_dn_19:28.1	Ime kho, bhante, sakko devānamindo brahmuno sanaṅkumārassa bhagavato aṭṭha yathābhucce vaṇṇe payirudāhāsi.	28	
PA_dn_19:28.2	Tena sudaṁ, bhante, brahmā sanaṅkumāro attamano hoti pamudito pītisomanassajāto bhagavato aṭṭha yathābhucce vaṇṇe sutvā.	28	
PA_dn_19:28.3	Atha, bhante, brahmā sanaṅkumāro oḷārikaṁ attabhāvaṁ abhinimminitvā kumāravaṇṇī hutvā pañcasikho devānaṁ tāvatiṁsānaṁ pāturahosi.	28	
PA_dn_19:28.4	So vehāsaṁ abbhuggantvā ākāse antalikkhe pallaṅkena nisīdi.	28	
PA_dn_19:28.5	Seyyathāpi, bhante, balavā puriso supaccatthate vā pallaṅke same vā bhūmibhāge pallaṅkena nisīdeyya;	28	
PA_dn_19:28.6	evameva kho, bhante, brahmā sanaṅkumāro vehāsaṁ abbhuggantvā ākāse antalikkhe pallaṅkena nisīditvā deve tāvatiṁse āmantesi:	28	
PA_dn_19:28.7.0	5. Govindabrāhmaṇavatthu	28	
PA_dn_19:28.8	‘Taṁ kiṁ maññanti, bhonto devā tāvatiṁsā, yāva dīgharattaṁ mahāpaññova so bhagavā ahosi.	28	
PA_dn_19:29.1	Bhūtapubbaṁ, bho, rājā disampati nāma ahosi.	29	
PA_dn_19:29.2	Disampatissa rañño govindo nāma brāhmaṇo purohito ahosi.	29	
PA_dn_19:29.3	Disampatissa rañño reṇu nāma kumāro putto ahosi.	29	
PA_dn_19:29.4	Govindassa brāhmaṇassa jotipālo nāma māṇavo putto ahosi.	29	
PA_dn_19:29.5	Iti reṇu ca rājaputto jotipālo ca māṇavo aññe ca cha khattiyā iccete aṭṭha sahāyā ahesuṁ.	29	
PA_dn_19:29.6	Atha kho, bho, ahorattānaṁ accayena govindo brāhmaṇo kālamakāsi.	29	
PA_dn_19:29.7	Govinde brāhmaṇe kālaṅkate rājā disampati paridevesi:	29	
PA_dn_19:29.8_0	“yasmiṁ vata, bho, mayaṁ samaye govinde brāhmaṇe sabbakiccāni sammā vossajjitvā pañcahi	29	
PA_dn_19:29.8_1	kāmaguṇehi samappitā samaṅgībhūtā paricārema, tasmiṁ no samaye govindo brāhmaṇo kālaṅkato”ti.	29	
PA_dn_19:29.9	Evaṁ vutte, bho, reṇu rājaputto rājānaṁ disampatiṁ etadavoca:	29	
PA_dn_19:29.10	“mā kho tvaṁ, deva, govinde brāhmaṇe kālaṅkate atibāḷhaṁ paridevesi.	29	
PA_dn_19:29.11	Atthi, deva, govindassa brāhmaṇassa jotipālo nāma māṇavo putto paṇḍitataro ceva pitarā, alamatthadasataro ceva pitarā;	29	
PA_dn_19:29.12	yepissa pitā atthe anusāsi, tepi jotipālasseva māṇavassa anusāsaniyā”ti.	29	
PA_dn_19:29.13	“Evaṁ, kumārā”ti?	29	
PA_dn_19:29.14	“Evaṁ, devā”ti.	29	
PA_dn_19:30.0	6. Mahāgovindavatthu	30	
PA_dn_19:30.1	Atha kho, bho, rājā disampati aññataraṁ purisaṁ āmantesi:	30	
PA_dn_19:30.2	“ehi tvaṁ, ambho purisa, yena jotipālo māṇavo tenupasaṅkama; upasaṅkamitvā jotipālaṁ māṇavaṁ evaṁ vadehi:	30	
PA_dn_19:30.3	‘bhavamatthu bhavantaṁ jotipālaṁ, rājā disampati bhavantaṁ jotipālaṁ māṇavaṁ āmantayati, rājā disampati bhoto jotipālassa māṇavassa dassanakāmo’”ti.	30	
PA_dn_19:30.4	“Evaṁ, devā”ti kho, bho, so puriso disampatissa rañño paṭissutvā yena jotipālo māṇavo tenupasaṅkami; upasaṅkamitvā jotipālaṁ māṇavaṁ etadavoca:	30	
PA_dn_19:30.5	“bhavamatthu bhavantaṁ jotipālaṁ, rājā disampati bhavantaṁ jotipālaṁ māṇavaṁ āmantayati, rājā disampati bhoto jotipālassa māṇavassa dassanakāmo”ti.	30	
PA_dn_19:30.6	“Evaṁ, bho”ti kho, bho, jotipālo māṇavo tassa purisassa paṭissutvā yena rājā disampati tenupasaṅkami; upasaṅkamitvā disampatinā raññā saddhiṁ sammodi;	30	
PA_dn_19:30.7	sammodanīyaṁ kathaṁ sāraṇīyaṁ vītisāretvā ekamantaṁ nisīdi. Ekamantaṁ nisinnaṁ kho, bho, jotipālaṁ māṇavaṁ rājā disampati etadavoca:	30	
PA_dn_19:30.8	“anusāsatu no bhavaṁ jotipālo, mā no bhavaṁ jotipālo anusāsaniyā paccabyāhāsi.	30	
PA_dn_19:30.9	Pettike taṁ ṭhāne ṭhapessāmi, govindiye abhisiñcissāmī”ti.	30	
PA_dn_19:30.10	“Evaṁ, bho”ti kho, bho, so jotipālo māṇavo disampatissa rañño paccassosi.	30	
PA_dn_19:31.1	Atha kho, bho, rājā disampati jotipālaṁ māṇavaṁ govindiye abhisiñci, taṁ pettike ṭhāne ṭhapesi.	31	
PA_dn_19:31.2	Abhisitto jotipālo māṇavo govindiye pettike ṭhāne ṭhapito yepissa pitā atthe anusāsi tepi atthe anusāsati, yepissa pitā atthe nānusāsi tepi atthe anusāsati;	31	
PA_dn_19:31.3	yepissa pitā kammante abhisambhosi tepi kammante abhisambhoti, yepissa pitā kammante nābhisambhosi tepi kammante abhisambhoti.	31	
PA_dn_19:31.4	Tamenaṁ manussā evamāhaṁsu:	31	
PA_dn_19:31.5	“govindo vata, bho, brāhmaṇo, mahāgovindo vata, bho, brāhmaṇo”ti.	31	
PA_dn_19:31.6	Iminā kho evaṁ, bho, pariyāyena jotipālassa māṇavassa govindo mahāgovindotveva samaññā udapādi.	31	
PA_dn_19:32.0	6.1. Rajjasaṁvibhajana	32	
PA_dn_19:32.1	Atha kho, bho, mahāgovindo brāhmaṇo yena te cha khattiyā tenupasaṅkami; upasaṅkamitvā te cha khattiye etadavoca:	32	
PA_dn_19:32.2	“disampati kho, bho, rājā jiṇṇo vuddho mahallako addhagato vayoanuppatto, ko nu kho pana, bho, jānāti jīvitaṁ?	32	
PA_dn_19:32.3	Ṭhānaṁ kho panetaṁ vijjati, yaṁ disampatimhi raññe kālaṅkate rājakattāro reṇuṁ rājaputtaṁ rajje abhisiñceyyuṁ.	32	
PA_dn_19:32.4	Āyantu, bhonto, yena reṇu rājaputto tenupasaṅkamatha; upasaṅkamitvā reṇuṁ rājaputtaṁ evaṁ vadetha:	32	
PA_dn_19:32.5	‘mayaṁ kho bhoto reṇussa sahāyā piyā manāpā appaṭikūlā, yaṁsukho bhavaṁ taṁsukhā mayaṁ, yaṁdukkho bhavaṁ taṁdukkhā mayaṁ.	32	
PA_dn_19:32.6	Disampati kho, bho, rājā jiṇṇo vuddho mahallako addhagato vayoanuppatto, ko nu kho pana, bho, jānāti jīvitaṁ?	32	
PA_dn_19:32.7	Ṭhānaṁ kho panetaṁ vijjati, yaṁ disampatimhi raññe kālaṅkate rājakattāro bhavantaṁ reṇuṁ rajje abhisiñceyyuṁ.	32	
PA_dn_19:32.8	Sace bhavaṁ reṇu rajjaṁ labhetha, saṁvibhajetha no rajjenā’”ti.	32	
PA_dn_19:33.1	“Evaṁ, bho”ti kho, bho, te cha khattiyā mahāgovindassa brāhmaṇassa paṭissutvā yena reṇu rājaputto tenupasaṅkamiṁsu; upasaṅkamitvā reṇuṁ rājaputtaṁ etadavocuṁ:	33	
PA_dn_19:33.2	“mayaṁ kho bhoto reṇussa sahāyā piyā manāpā appaṭikūlā;	33	
PA_dn_19:33.3	yaṁsukho bhavaṁ taṁsukhā mayaṁ, yaṁdukkho bhavaṁ taṁdukkhā mayaṁ.	33	
PA_dn_19:33.4	Disampati kho, bho, rājā jiṇṇo vuddho mahallako addhagato vayoanuppatto, ko nu kho pana bho jānāti jīvitaṁ?	33	
PA_dn_19:33.5	Ṭhānaṁ kho panetaṁ vijjati, yaṁ disampatimhi raññe kālaṅkate rājakattāro bhavantaṁ reṇuṁ rajje abhisiñceyyuṁ.	33	
PA_dn_19:33.6	Sace bhavaṁ reṇu rajjaṁ labhetha, saṁvibhajetha no rajjenā”ti.	33	
PA_dn_19:33.7	“Ko nu kho, bho, añño mama vijite sukho bhavetha, aññatra bhavantebhi?	33	
PA_dn_19:33.8	Sacāhaṁ, bho, rajjaṁ labhissāmi, saṁvibhajissāmi vo rajjenā”ti.	33	
PA_dn_19:34.1	Atha kho, bho, ahorattānaṁ accayena rājā disampati kālamakāsi.	34	
PA_dn_19:34.2	Disampatimhi raññe kālaṅkate rājakattāro reṇuṁ rājaputtaṁ rajje abhisiñciṁsu.	34	
PA_dn_19:34.3	Abhisitto reṇu rajjena pañcahi kāmaguṇehi samappito samaṅgībhūto paricāreti.	34	
PA_dn_19:34.4	Atha kho, bho, mahāgovindo brāhmaṇo yena te cha khattiyā tenupasaṅkami; upasaṅkamitvā te cha khattiye etadavoca:	34	
PA_dn_19:34.5	“disampati kho, bho, rājā kālaṅkato.	34	
PA_dn_19:34.6	Abhisitto reṇu rajjena pañcahi kāmaguṇehi samappito samaṅgībhūto paricāreti.	34	
PA_dn_19:34.7	Ko nu kho pana, bho, jānāti, madanīyā kāmā?	34	
PA_dn_19:34.8	Āyantu, bhonto, yena reṇu rājā tenupasaṅkamatha; upasaṅkamitvā reṇuṁ rājānaṁ evaṁ vadetha:	34	
PA_dn_19:34.9	‘disampati kho, bho, rājā kālaṅkato, abhisitto bhavaṁ reṇu rajjena, sarati bhavaṁ taṁ vacanan’”ti?	34	
PA_dn_19:34.10	“Evaṁ, bho”ti kho, bho, te cha khattiyā mahāgovindassa brāhmaṇassa paṭissutvā yena reṇu rājā tenupasaṅkamiṁsu; upasaṅkamitvā reṇuṁ rājānaṁ etadavocuṁ:	34	
PA_dn_19:34.11	“disampati kho, bho, rājā kālaṅkato, abhisitto bhavaṁ reṇu rajjena, sarati bhavaṁ taṁ vacanan”ti?	34	
PA_dn_19:34.12	“Sarāmahaṁ, bho, taṁ vacanaṁ.	34	
PA_dn_19:34.13	Ko nu kho, bho, pahoti imaṁ mahāpathaviṁ uttarena āyataṁ dakkhiṇena sakaṭamukhaṁ sattadhā samaṁ suvibhattaṁ vibhajitun”ti?	34	
PA_dn_19:34.14	“Ko nu kho, bho, añño pahoti, aññatra mahāgovindena brāhmaṇenā”ti?	34	
PA_dn_19:35.1	Atha kho, bho, reṇu rājā aññataraṁ purisaṁ āmantesi:	35	
PA_dn_19:35.2	“ehi tvaṁ, ambho purisa, yena mahāgovindo brāhmaṇo tenupasaṅkama; upasaṅkamitvā mahāgovindaṁ brāhmaṇaṁ evaṁ vadehi:	35	
PA_dn_19:35.3	‘rājā taṁ, bhante, reṇu āmantetī’”ti.	35	
PA_dn_19:35.4	“Evaṁ, devā”ti kho, bho, so puriso reṇussa rañño paṭissutvā yena mahāgovindo brāhmaṇo tenupasaṅkami; upasaṅkamitvā mahāgovindaṁ brāhmaṇaṁ etadavoca:	35	
PA_dn_19:35.5	“rājā taṁ, bhante, reṇu āmantetī”ti.	35	
PA_dn_19:35.6	“Evaṁ, bho”ti kho, bho, mahāgovindo brāhmaṇo tassa purisassa paṭissutvā yena reṇu rājā tenupasaṅkami; upasaṅkamitvā reṇunā raññā saddhiṁ sammodi.	35	
PA_dn_19:35.7	Sammodanīyaṁ kathaṁ sāraṇīyaṁ vītisāretvā ekamantaṁ nisīdi. Ekamantaṁ nisinnaṁ kho, bho, mahāgovindaṁ brāhmaṇaṁ reṇu rājā etadavoca:	35	
PA_dn_19:35.8	“etu, bhavaṁ govindo imaṁ mahāpathaviṁ uttarena āyataṁ dakkhiṇena sakaṭamukhaṁ sattadhā samaṁ suvibhattaṁ vibhajatū”ti.	35	
PA_dn_19:35.9	“Evaṁ, bho”ti kho bho mahāgovindo brāhmaṇo reṇussa rañño paṭissutvā imaṁ mahāpathaviṁ uttarena āyataṁ dakkhiṇena sakaṭamukhaṁ sattadhā samaṁ suvibhattaṁ vibhaji.	35	
PA_dn_19:36.1	Sabbāni sakaṭamukhāni paṭṭhapesi.	36	
PA_dn_19:36.2	Tatra sudaṁ majjhe reṇussa rañño janapado hoti.	36	
PA_dn_19:36.3	Dantapuraṁ kaliṅgānaṁ,	36	
PA_dn_19:36.4	assakānañca potanaṁ;	36	
PA_dn_19:36.5	Mahesayaṁ avantīnaṁ,	36	
PA_dn_19:36.6	sovīrānañca rorukaṁ.	36	
PA_dn_19:36.7	Mithilā ca videhānaṁ,	36	
PA_dn_19:36.8	campā aṅgesu māpitā;	36	
PA_dn_19:36.9	Bārāṇasī ca kāsīnaṁ,	36	
PA_dn_19:36.10	ete govindamāpitāti.	36	
PA_dn_19:36.11	Atha kho, bho, te cha khattiyā yathāsakena lābhena attamanā ahesuṁ paripuṇṇasaṅkappā:	36	
PA_dn_19:36.12	“yaṁ vata no ahosi icchitaṁ, yaṁ ākaṅkhitaṁ, yaṁ adhippetaṁ, yaṁ abhipatthitaṁ, taṁ no laddhan”ti.	36	
PA_dn_19:36.13	Sattabhū brahmadatto ca,	36	
PA_dn_19:36.14	vessabhū bharato saha;	36	
PA_dn_19:36.15	Reṇu dve dhataraṭṭhā ca,	36	
PA_dn_19:36.16	tadāsuṁ satta bhāradhāti.	36	
PA_dn_19:36.17	Paṭhamabhāṇavāro niṭṭhito.	36	
PA_dn_19:37.0	6.2. Kittisaddaabbhuggamana	37	
PA_dn_19:37.1	Atha kho, bho, te cha khattiyā yena mahāgovindo brāhmaṇo tenupasaṅkamiṁsu; upasaṅkamitvā mahāgovindaṁ brāhmaṇaṁ etadavocuṁ:	37	
PA_dn_19:37.2	“yathā kho bhavaṁ govindo reṇussa rañño sahāyo piyo manāpo appaṭikūlo.	37	
PA_dn_19:37.3	Evameva kho bhavaṁ govindo amhākampi sahāyo piyo manāpo appaṭikūlo, anusāsatu no bhavaṁ govindo;	37	
PA_dn_19:37.4	mā no bhavaṁ govindo anusāsaniyā paccabyāhāsī”ti.	37	
PA_dn_19:37.5	“Evaṁ, bho”ti kho mahāgovindo brāhmaṇo tesaṁ channaṁ khattiyānaṁ paccassosi.	37	
PA_dn_19:37.6	Atha kho, bho, mahāgovindo brāhmaṇo satta ca rājāno khattiye muddhāvasitte rajje anusāsi, satta ca brāhmaṇamahāsāle satta ca nhātakasatāni mante vācesi.	37	
PA_dn_19:38.1	Atha kho, bho, mahāgovindassa brāhmaṇassa aparena samayena evaṁ kalyāṇo kittisaddo abbhuggacchi:	38	
PA_dn_19:38.2	“sakkhi mahāgovindo brāhmaṇo brahmānaṁ passati, sakkhi mahāgovindo brāhmaṇo brahmunā sākaccheti sallapati mantetī”ti.	38	
PA_dn_19:38.3	Atha kho, bho, mahāgovindassa brāhmaṇassa etadahosi:	38	
PA_dn_19:38.4	“mayhaṁ kho evaṁ kalyāṇo kittisaddo abbhuggato:	38	
PA_dn_19:38.5	‘sakkhi mahāgovindo brāhmaṇo brahmānaṁ passati, sakkhi mahāgovindo brāhmaṇo brahmunā sākaccheti sallapati mantetī’ti.	38	
PA_dn_19:38.6	Na kho panāhaṁ brahmānaṁ passāmi, na brahmunā sākacchemi, na brahmunā sallapāmi, na brahmunā mantemi.	38	
PA_dn_19:38.7	Sutaṁ kho pana metaṁ brāhmaṇānaṁ vuddhānaṁ mahallakānaṁ ācariyapācariyānaṁ bhāsamānānaṁ:	38	
PA_dn_19:38.8	‘yo vassike cattāro māse paṭisallīyati, karuṇaṁ jhānaṁ jhāyati, so brahmānaṁ passati brahmunā sākaccheti brahmunā sallapati brahmunā mantetī’ti.	38	
PA_dn_19:38.9	Yannūnāhaṁ vassike cattāro māse paṭisallīyeyyaṁ, karuṇaṁ jhānaṁ jhāyeyyan”ti.	38	
PA_dn_19:39.1	Atha kho, bho, mahāgovindo brāhmaṇo yena reṇu rājā tenupasaṅkami; upasaṅkamitvā reṇuṁ rājānaṁ etadavoca:	39	
PA_dn_19:39.2	“mayhaṁ kho, bho, evaṁ kalyāṇo kittisaddo abbhuggato:	39	
PA_dn_19:39.3	‘sakkhi mahāgovindo brāhmaṇo brahmānaṁ passati, sakkhi mahāgovindo brāhmaṇo brahmunā sākaccheti sallapati mantetī’ti.	39	
PA_dn_19:39.4	Na kho panāhaṁ, bho, brahmānaṁ passāmi, na brahmunā sākacchemi, na brahmunā sallapāmi, na brahmunā mantemi.	39	
PA_dn_19:39.5	Sutaṁ kho pana metaṁ brāhmaṇānaṁ vuddhānaṁ mahallakānaṁ ācariyapācariyānaṁ bhāsamānānaṁ:	39	
PA_dn_19:39.6	‘yo vassike cattāro māse paṭisallīyati, karuṇaṁ jhānaṁ jhāyati, so brahmānaṁ passati, brahmunā sākaccheti brahmunā sallapati brahmunā mantetī’ti.	39	
PA_dn_19:39.7	Icchāmahaṁ, bho, vassike cattāro māse paṭisallīyituṁ, karuṇaṁ jhānaṁ jhāyituṁ;	39	
PA_dn_19:39.8	namhi kenaci upasaṅkamitabbo aññatra ekena bhattābhihārenā”ti.	39	
PA_dn_19:39.9	“Yassadāni bhavaṁ govindo kālaṁ maññatī”ti.	39	
PA_dn_19:40.1	Atha kho, bho, mahāgovindo brāhmaṇo yena te cha khattiyā tenupasaṅkami; upasaṅkamitvā te cha khattiye etadavoca:	40	
PA_dn_19:40.2	“mayhaṁ kho, bho, evaṁ kalyāṇo kittisaddo abbhuggato:	40	
PA_dn_19:40.3	‘sakkhi mahāgovindo brāhmaṇo brahmānaṁ passati, sakkhi mahāgovindo brāhmaṇo brahmunā sākaccheti sallapati mantetī’ti.	40	
PA_dn_19:40.4	Na kho panāhaṁ, bho, brahmānaṁ passāmi, na brahmunā sākacchemi, na brahmunā sallapāmi, na brahmunā mantemi.	40	
PA_dn_19:40.5	Sutaṁ kho pana metaṁ brāhmaṇānaṁ vuddhānaṁ mahallakānaṁ ācariyapācariyānaṁ bhāsamānānaṁ,	40	
PA_dn_19:40.6	‘yo vassike cattāro māse paṭisallīyati, karuṇaṁ jhānaṁ jhāyati, so brahmānaṁ passati brahmunā sākaccheti brahmunā sallapati brahmunā mantetī’ti.	40	
PA_dn_19:40.7	Icchāmahaṁ, bho, vassike cattāro māse paṭisallīyituṁ, karuṇaṁ jhānaṁ jhāyituṁ;	40	
PA_dn_19:40.8	namhi kenaci upasaṅkamitabbo aññatra ekena bhattābhihārenā”ti.	40	
PA_dn_19:40.9	“Yassadāni bhavaṁ govindo kālaṁ maññatī”ti.	40	
PA_dn_19:41.1_0	Atha kho, bho, mahāgovindo brāhmaṇo yena te satta ca brāhmaṇamahāsālā satta ca nhātakasatāni	41	
PA_dn_19:41.1_1	tenupasaṅkami; upasaṅkamitvā te satta ca brāhmaṇamahāsāle satta ca nhātakasatāni etadavoca:	41	
PA_dn_19:41.2	“mayhaṁ kho, bho, evaṁ kalyāṇo kittisaddo abbhuggato:	41	
PA_dn_19:41.3	‘sakkhi mahāgovindo brāhmaṇo brahmānaṁ passati, sakkhi mahāgovindo brāhmaṇo brahmunā sākaccheti sallapati mantetī’ti.	41	
PA_dn_19:41.4	Na kho panāhaṁ, bho, brahmānaṁ passāmi, na brahmunā sākacchemi, na brahmunā sallapāmi, na brahmunā mantemi.	41	
PA_dn_19:41.5	Sutaṁ kho pana metaṁ brāhmaṇānaṁ vuddhānaṁ mahallakānaṁ ācariyapācariyānaṁ bhāsamānānaṁ:	41	
PA_dn_19:41.6	‘yo vassike cattāro māse paṭisallīyati, karuṇaṁ jhānaṁ jhāyati, so brahmānaṁ passati, brahmunā sākaccheti, brahmunā sallapati, brahmunā mantetī’ti.	41	
PA_dn_19:41.7	Tena hi, bho, yathāsute yathāpariyatte mante vitthārena sajjhāyaṁ karotha, aññamaññañca mante vācetha;	41	
PA_dn_19:41.8	icchāmahaṁ, bho, vassike cattāro māse paṭisallīyituṁ, karuṇaṁ jhānaṁ jhāyituṁ;	41	
PA_dn_19:41.9	namhi kenaci upasaṅkamitabbo aññatra ekena bhattābhihārenā”ti.	41	
PA_dn_19:41.10	“Yassadāni bhavaṁ govindo kālaṁ maññatī”ti.	41	
PA_dn_19:42.1	Atha kho, bho, mahāgovindo brāhmaṇo yena cattārīsā bhariyā sādisiyo tenupasaṅkami; upasaṅkamitvā cattārīsā bhariyā sādisiyo etadavoca:	42	
PA_dn_19:42.2	“mayhaṁ kho, bhotī, evaṁ kalyāṇo kittisaddo abbhuggato:	42	
PA_dn_19:42.3	‘sakkhi mahāgovindo brāhmaṇo brahmānaṁ passati, sakkhi mahāgovindo brāhmaṇo brahmunā sākaccheti sallapati mantetī’ti.	42	
PA_dn_19:42.4	Na kho panāhaṁ, bhotī, brahmānaṁ passāmi, na brahmunā sākacchemi, na brahmunā sallapāmi, na brahmunā mantemi.	42	
PA_dn_19:42.5	Sutaṁ kho pana metaṁ brāhmaṇānaṁ vuddhānaṁ mahallakānaṁ ācariyapācariyānaṁ bhāsamānānaṁ	42	
PA_dn_19:42.6	‘yo vassike cattāro māse paṭisallīyati, karuṇaṁ jhānaṁ jhāyati, so brahmānaṁ passati, brahmunā sākaccheti, brahmunā sallapati, brahmunā mantetī’ti,	42	
PA_dn_19:42.7	icchāmahaṁ, bhotī, vassike cattāro māse paṭisallīyituṁ, karuṇaṁ jhānaṁ jhāyituṁ;	42	
PA_dn_19:42.8	namhi kenaci upasaṅkamitabbo aññatra ekena bhattābhihārenā”ti.	42	
PA_dn_19:42.9	“Yassadāni bhavaṁ govindo kālaṁ maññatī”ti.	42	
PA_dn_19:43.1	Atha kho, bho, mahāgovindo brāhmaṇo puratthimena nagarassa navaṁ sandhāgāraṁ kārāpetvā vassike cattāro māse paṭisallīyi, karuṇaṁ jhānaṁ jhāyi;	43	
PA_dn_19:43.2	nāssudha koci upasaṅkamati aññatra ekena bhattābhihārena.	43	
PA_dn_19:43.3	Atha kho, bho, mahāgovindassa brāhmaṇassa catunnaṁ māsānaṁ accayena ahudeva ukkaṇṭhanā ahu paritassanā:	43	
PA_dn_19:43.4	“sutaṁ kho pana metaṁ brāhmaṇānaṁ vuddhānaṁ mahallakānaṁ ācariyapācariyānaṁ bhāsamānānaṁ:	43	
PA_dn_19:43.5	‘yo vassike cattāro māse paṭisallīyati, karuṇaṁ jhānaṁ jhāyati, so brahmānaṁ passati, brahmunā sākaccheti brahmunā sallapati brahmunā mantetī’ti.	43	
PA_dn_19:43.6	Na kho panāhaṁ brahmānaṁ passāmi, na brahmunā sākacchemi na brahmunā sallapāmi na brahmunā mantemī”ti.	43	
PA_dn_19:44.0	6.3. Brahmunāsākacchā	44	
PA_dn_19:44.1_0	Atha kho, bho, brahmā sanaṅkumāro mahāgovindassa brāhmaṇassa cetasā cetoparivitakkamaññāya—seyyathāpi	44	
PA_dn_19:44.1_1	nāma balavā puriso samiñjitaṁ vā bāhaṁ pasāreyya, pasāritaṁ vā bāhaṁ samiñjeyya;	44	
PA_dn_19:44.1_2	evameva—brahmaloke antarahito mahāgovindassa brāhmaṇassa sammukhe pāturahosi.	44	
PA_dn_19:44.2	Atha kho, bho, mahāgovindassa brāhmaṇassa ahudeva bhayaṁ ahu chambhitattaṁ ahu lomahaṁso yathā taṁ adiṭṭhapubbaṁ rūpaṁ disvā.	44	
PA_dn_19:44.3	Atha kho, bho, mahāgovindo brāhmaṇo bhīto saṁviggo lomahaṭṭhajāto brahmānaṁ sanaṅkumāraṁ gāthāya ajjhabhāsi:	44	
PA_dn_19:44.4	“Vaṇṇavā yasavā sirimā,	44	
PA_dn_19:44.5	ko nu tvamasi mārisa;	44	
PA_dn_19:44.6	Ajānantā taṁ pucchāma,	44	
PA_dn_19:44.7	kathaṁ jānemu taṁ mayan”ti.	44	
PA_dn_19:44.8	“Maṁ ve kumāraṁ jānanti,	44	
PA_dn_19:44.9	brahmaloke sanantanaṁ;	44	
PA_dn_19:44.10	Sabbe jānanti maṁ devā,	44	
PA_dn_19:44.11	evaṁ govinda jānahi”.	44	
PA_dn_19:44.12	“Āsanaṁ udakaṁ pajjaṁ,	44	
PA_dn_19:44.13	madhusākañca brahmuno;	44	
PA_dn_19:44.14	Agghe bhavantaṁ pucchāma,	44	
PA_dn_19:44.15	agghaṁ kurutu no bhavaṁ”.	44	
PA_dn_19:44.16	“Paṭiggaṇhāma te agghaṁ,	44	
PA_dn_19:44.17	yaṁ tvaṁ govinda bhāsasi;	44	
PA_dn_19:44.18	Diṭṭhadhammahitatthāya,	44	
PA_dn_19:44.19	samparāya sukhāya ca;	44	
PA_dn_19:44.20	Katāvakāso pucchassu,	44	
PA_dn_19:44.21	yaṁ kiñci abhipatthitan”ti.	44	
PA_dn_19:45.1	Atha kho, bho, mahāgovindassa brāhmaṇassa etadahosi:	45	
PA_dn_19:45.2	“katāvakāso khomhi brahmunā sanaṅkumārena.	45	
PA_dn_19:45.3	Kiṁ nu kho ahaṁ brahmānaṁ sanaṅkumāraṁ puccheyyaṁ diṭṭhadhammikaṁ vā atthaṁ samparāyikaṁ vā”ti?	45	
PA_dn_19:45.4	Atha kho, bho, mahāgovindassa brāhmaṇassa etadahosi:	45	
PA_dn_19:45.5	“kusalo kho ahaṁ diṭṭhadhammikānaṁ atthānaṁ, aññepi maṁ diṭṭhadhammikaṁ atthaṁ pucchanti.	45	
PA_dn_19:45.6	Yannūnāhaṁ brahmānaṁ sanaṅkumāraṁ samparāyikaññeva atthaṁ puccheyyan”ti.	45	
PA_dn_19:45.7	Atha kho, bho, mahāgovindo brāhmaṇo brahmānaṁ sanaṅkumāraṁ gāthāya ajjhabhāsi:	45	
PA_dn_19:45.8	“Pucchāmi brahmānaṁ sanaṅkumāraṁ,	45	
PA_dn_19:45.9	Kaṅkhī akaṅkhiṁ paravediyesu;	45	
PA_dn_19:45.10	Katthaṭṭhito kimhi ca sikkhamāno,	45	
PA_dn_19:45.11	Pappoti macco amataṁ brahmalokan”ti.	45	
PA_dn_19:45.12	“Hitvā mamattaṁ manujesu brahme,	45	
PA_dn_19:45.13	Ekodibhūto karuṇedhimutto;	45	
PA_dn_19:45.14	Nirāmagandho virato methunasmā,	45	
PA_dn_19:45.15	Etthaṭṭhito ettha ca sikkhamāno;	45	
PA_dn_19:45.16	Pappoti macco amataṁ brahmalokan”ti.	45	
PA_dn_19:46.1	“‘Hitvā mamattan’ti ahaṁ, bhoto, ājānāmi.	46	
PA_dn_19:46.2_0	Idhekacco appaṁ vā bhogakkhandhaṁ pahāya mahantaṁ vā bhogakkhandhaṁ pahāya appaṁ	46	
PA_dn_19:46.2_1	vā ñātiparivaṭṭaṁ pahāya mahantaṁ vā ñātiparivaṭṭaṁ pahāya kesamassuṁ ohāretvā kāsāyāni	46	
PA_dn_19:46.2_2	vatthāni acchādetvā agārasmā anagāriyaṁ pabbajati,	46	
PA_dn_19:46.3	iti ‘hitvā mamattan’ti ahaṁ, bhoto, ājānāmi.	46	
PA_dn_19:46.4	‘Ekodibhūto’ti ahaṁ, bhoto, ājānāmi.	46	
PA_dn_19:46.5	Idhekacco vivittaṁ senāsanaṁ bhajati araññaṁ rukkhamūlaṁ pabbataṁ kandaraṁ giriguhaṁ susānaṁ vanapatthaṁ abbhokāsaṁ palālapuñjaṁ,	46	
PA_dn_19:46.6	iti ‘ekodibhūto’ti ahaṁ, bhoto, ājānāmi.	46	
PA_dn_19:46.7	‘Karuṇedhimutto’ti ahaṁ, bhoto, ājānāmi.	46	
PA_dn_19:46.8_0	Idhekacco karuṇāsahagatena cetasā ekaṁ disaṁ pharitvā viharati, tathā dutiyaṁ, tathā	46	
PA_dn_19:46.8_1	tatiyaṁ, tathā catutthaṁ. Iti uddhamadhotiriyaṁ sabbadhi sabbattatāya sabbāvantaṁ	46	
PA_dn_19:46.8_2	lokaṁ karuṇāsahagatena cetasā vipulena mahaggatena appamāṇena averena abyāpajjena pharitvā viharati.	46	
PA_dn_19:46.9	Iti ‘karuṇedhimutto’ti ahaṁ, bhoto, ājānāmi.	46	
PA_dn_19:46.10	Āmagandhe ca kho ahaṁ, bhoto, bhāsamānassa na ājānāmi.	46	
PA_dn_19:46.11	Ke āmagandhā manujesu brahme,	46	
PA_dn_19:46.12	Ete avidvā idha brūhi dhīra;	46	
PA_dn_19:46.13	Kenāvaṭā vāti pajā kurutu,	46	
PA_dn_19:46.14	Āpāyikā nivutabrahmalokā”ti.	46	
PA_dn_19:46.15	“Kodho mosavajjaṁ nikati ca dubbho,	46	
PA_dn_19:46.16	Kadariyatā atimāno usūyā;	46	
PA_dn_19:46.17	Icchā vivicchā paraheṭhanā ca,	46	
PA_dn_19:46.18	Lobho ca doso ca mado ca moho;	46	
PA_dn_19:46.19	Etesu yuttā anirāmagandhā,	46	
PA_dn_19:46.20	Āpāyikā nivutabrahmalokā”ti.	46	
PA_dn_19:46.21	“Yathā kho ahaṁ, bhoto, āmagandhe bhāsamānassa ājānāmi. Te na sunimmadayā agāraṁ ajjhāvasatā.	46	
PA_dn_19:46.22	Pabbajissāmahaṁ, bho, agārasmā anagāriyan”ti.	46	
PA_dn_19:46.23	“Yassadāni bhavaṁ govindo kālaṁ maññatī”ti.	46	
PA_dn_19:47.0	6.4. Reṇurājaāmantanā	47	
PA_dn_19:47.1	Atha kho, bho, mahāgovindo brāhmaṇo yena reṇu rājā tenupasaṅkami; upasaṅkamitvā reṇuṁ rājānaṁ etadavoca:	47	
PA_dn_19:47.2	“aññaṁ dāni bhavaṁ purohitaṁ pariyesatu, yo bhoto rajjaṁ anusāsissati.	47	
PA_dn_19:47.3	Icchāmahaṁ, bho, agārasmā anagāriyaṁ pabbajituṁ.	47	
PA_dn_19:47.4	Yathā kho pana me sutaṁ brahmuno āmagandhe bhāsamānassa, te na sunimmadayā agāraṁ ajjhāvasatā.	47	
PA_dn_19:47.5	Pabbajissāmahaṁ, bho, agārasmā anagāriyan”ti.	47	
PA_dn_19:47.6	“Āmantayāmi rājānaṁ,	47	
PA_dn_19:47.7	reṇuṁ bhūmipatiṁ ahaṁ;	47	
PA_dn_19:47.8	Tvaṁ pajānassu rajjena,	47	
PA_dn_19:47.9	nāhaṁ porohicce rame”.	47	
PA_dn_19:47.10	“Sace te ūnaṁ kāmehi,	47	
PA_dn_19:47.11	ahaṁ paripūrayāmi te;	47	
PA_dn_19:47.12	Yo taṁ hiṁsati vāremi,	47	
PA_dn_19:47.13	bhūmisenāpati ahaṁ;	47	
PA_dn_19:47.14	Tuvaṁ pitā ahaṁ putto,	47	
PA_dn_19:47.15	mā no govinda pājahi”.	47	
PA_dn_19:47.16	“Namatthi ūnaṁ kāmehi,	47	
PA_dn_19:47.17	hiṁsitā me na vijjati;	47	
PA_dn_19:47.18	Amanussavaco sutvā,	47	
PA_dn_19:47.19	tasmāhaṁ na gahe rame”.	47	
PA_dn_19:47.20	“Amanusso kathaṁvaṇṇo,	47	
PA_dn_19:47.21	kiṁ te atthaṁ abhāsatha;	47	
PA_dn_19:47.22	Yañca sutvā jahāsi no,	47	
PA_dn_19:47.23	gehe amhe ca kevalī”.	47	
PA_dn_19:47.24	“Upavutthassa me pubbe,	47	
PA_dn_19:47.25	yiṭṭhukāmassa me sato;	47	
PA_dn_19:47.26	Aggi pajjalito āsi,	47	
PA_dn_19:47.27	kusapattaparitthato.	47	
PA_dn_19:47.28	Tato me brahmā pāturahu,	47	
PA_dn_19:47.29	brahmalokā sanantano;	47	
PA_dn_19:47.30	So me pañhaṁ viyākāsi,	47	
PA_dn_19:47.31	taṁ sutvā na gahe rame”.	47	
PA_dn_19:47.32	“Saddahāmi ahaṁ bhoto,	47	
PA_dn_19:47.33	yaṁ tvaṁ govinda bhāsasi;	47	
PA_dn_19:47.34	Amanussavaco sutvā,	47	
PA_dn_19:47.35	kathaṁ vattetha aññathā.	47	
PA_dn_19:47.36	Te taṁ anuvattissāma,	47	
PA_dn_19:47.37	satthā govinda no bhavaṁ;	47	
PA_dn_19:47.38	Maṇi yathā veḷuriyo,	47	
PA_dn_19:47.39	akāco vimalo subho;	47	
PA_dn_19:47.40	Evaṁ suddhā carissāma,	47	
PA_dn_19:47.41	govindassānusāsaneti.	47	
PA_dn_19:47.42	Sace bhavaṁ govindo agārasmā anagāriyaṁ pabbajissati, mayampi agārasmā anagāriyaṁ pabbajissāma.	47	
PA_dn_19:47.43	Atha yā te gati, sā no gati bhavissatī”ti.	47	
PA_dn_19:48.0	6.5. Chakhattiyaāmantanā	48	
PA_dn_19:48.1	Atha kho, bho, mahāgovindo brāhmaṇo yena te cha khattiyā tenupasaṅkami; upasaṅkamitvā te cha khattiye etadavoca:	48	
PA_dn_19:48.2	“aññaṁ dāni bhavanto purohitaṁ pariyesantu, yo bhavantānaṁ rajje anusāsissati.	48	
PA_dn_19:48.3	Icchāmahaṁ, bho, agārasmā anagāriyaṁ pabbajituṁ.	48	
PA_dn_19:48.4	Yathā kho pana me sutaṁ brahmuno āmagandhe bhāsamānassa, te na sunimmadayā agāraṁ ajjhāvasatā.	48	
PA_dn_19:48.5	Pabbajissāmahaṁ, bho, agārasmā anagāriyan”ti.	48	
PA_dn_19:49.1	Atha kho, bho, te cha khattiyā ekamantaṁ apakkamma evaṁ samacintesuṁ:	49	
PA_dn_19:49.2	“ime kho brāhmaṇā nāma dhanaluddhā;	49	
PA_dn_19:49.3	yannūna mayaṁ mahāgovindaṁ brāhmaṇaṁ dhanena sikkheyyāmā”ti.	49	
PA_dn_19:49.4	Te mahāgovindaṁ brāhmaṇaṁ upasaṅkamitvā evamāhaṁsu:	49	
PA_dn_19:49.5	“saṁvijjati kho, bho, imesu sattasu rajjesu pahūtaṁ sāpateyyaṁ, tato bhoto yāvatakena attho, tāvatakaṁ āharīyatan”ti.	49	
PA_dn_19:49.6	“Alaṁ, bho, mamapidaṁ pahūtaṁ sāpateyyaṁ bhavantānaṁyeva vāhasā.	49	
PA_dn_19:49.7	Tamahaṁ sabbaṁ pahāya agārasmā anagāriyaṁ pabbajissāmi.	49	
PA_dn_19:49.8	Yathā kho pana me sutaṁ brahmuno āmagandhe bhāsamānassa, te na sunimmadayā agāraṁ ajjhāvasatā,	49	
PA_dn_19:49.9	pabbajissāmahaṁ, bho, agārasmā anagāriyan”ti.	49	
PA_dn_19:49.10	Atha kho, bho, te cha khattiyā ekamantaṁ apakkamma evaṁ samacintesuṁ:	49	
PA_dn_19:49.11	“ime kho brāhmaṇā nāma itthiluddhā;	49	
PA_dn_19:49.12	yannūna mayaṁ mahāgovindaṁ brāhmaṇaṁ itthīhi sikkheyyāmā”ti.	49	
PA_dn_19:49.13	Te mahāgovindaṁ brāhmaṇaṁ upasaṅkamitvā evamāhaṁsu:	49	
PA_dn_19:49.14	“saṁvijjanti kho, bho, imesu sattasu rajjesu pahūtā itthiyo, tato bhoto yāvatikāhi attho, tāvatikā ānīyatan”ti.	49	
PA_dn_19:49.15	“Alaṁ, bho, mamapimā cattārīsā bhariyā sādisiyo.	49	
PA_dn_19:49.16	Tāpāhaṁ sabbā pahāya agārasmā anagāriyaṁ pabbajissāmi.	49	
PA_dn_19:49.17	Yathā kho pana me sutaṁ brahmuno āmagandhe bhāsamānassa, te na sunimmadayā agāraṁ ajjhāvasatā,	49	
PA_dn_19:49.18	pabbajissāmahaṁ, bho, agārasmā anagāriyanti”.	49	
PA_dn_19:50.1	“Sace bhavaṁ govindo agārasmā anagāriyaṁ pabbajissati, mayampi agārasmā anagāriyaṁ pabbajissāma, atha yā te gati, sā no gati bhavissatī”ti.	50	
PA_dn_19:50.2	“Sace jahatha kāmāni,	50	
PA_dn_19:50.3	yattha satto puthujjano;	50	
PA_dn_19:50.4	Ārambhavho daḷhā hotha,	50	
PA_dn_19:50.5	khantībalasamāhitā.	50	
PA_dn_19:50.6	Esa maggo ujumaggo,	50	
PA_dn_19:50.7	esa maggo anuttaro;	50	
PA_dn_19:50.8	Saddhammo sabbhi rakkhito,	50	
PA_dn_19:50.9	brahmalokūpapattiyā”ti.	50	
PA_dn_19:51.1	“Tena hi bhavaṁ govindo satta vassāni āgametu.	51	
PA_dn_19:51.2	Sattannaṁ vassānaṁ accayena mayampi agārasmā anagāriyaṁ pabbajissāma, atha yā te gati, sā no gati bhavissatī”ti.	51	
PA_dn_19:51.3	“Aticiraṁ kho, bho, satta vassāni, nāhaṁ sakkomi, bhavante, satta vassāni āgametuṁ.	51	
PA_dn_19:51.4	Ko nu kho pana, bho, jānāti jīvitānaṁ.	51	
PA_dn_19:51.5	Gamanīyo samparāyo, mantāyaṁ boddhabbaṁ, kattabbaṁ kusalaṁ, caritabbaṁ brahmacariyaṁ, natthi jātassa amaraṇaṁ.	51	
PA_dn_19:51.6	Yathā kho pana me sutaṁ brahmuno āmagandhe bhāsamānassa, te na sunimmadayā agāraṁ ajjhāvasatā,	51	
PA_dn_19:51.7	pabbajissāmahaṁ, bho, agārasmā anagāriyan”ti.	51	
PA_dn_19:52.1	“Tena hi bhavaṁ govindo chabbassāni āgametu …pe…	52	
PA_dn_19:52.2	pañca vassāni āgametu …	52	
PA_dn_19:52.3	cattāri vassāni āgametu …	52	
PA_dn_19:52.4	tīṇi vassāni āgametu …	52	
PA_dn_19:52.5	dve vassāni āgametu …	52	
PA_dn_19:52.6	ekaṁ vassaṁ āgametu, ekassa vassassa accayena mayampi agārasmā anagāriyaṁ pabbajissāma, atha yā te gati, sā no gati bhavissatī”ti.	52	
PA_dn_19:53.1	“Aticiraṁ kho, bho, ekaṁ vassaṁ, nāhaṁ sakkomi bhavante ekaṁ vassaṁ āgametuṁ.	53	
PA_dn_19:53.2	Ko nu kho pana, bho, jānāti jīvitānaṁ.	53	
PA_dn_19:53.3	Gamanīyo samparāyo, mantāyaṁ boddhabbaṁ, kattabbaṁ kusalaṁ, caritabbaṁ brahmacariyaṁ, natthi jātassa amaraṇaṁ.	53	
PA_dn_19:53.4	Yathā kho pana me sutaṁ brahmuno āmagandhe bhāsamānassa, te na sunimmadayā agāraṁ ajjhāvasatā,	53	
PA_dn_19:53.5	pabbajissāmahaṁ, bho, agārasmā anagāriyan”ti.	53	
PA_dn_19:53.6	“Tena hi bhavaṁ govindo satta māsāni āgametu, sattannaṁ māsānaṁ accayena mayampi agārasmā anagāriyaṁ pabbajissāma, atha yā te gati, sā no gati bhavissatī”ti.	53	
PA_dn_19:54.1	“Aticiraṁ kho, bho, satta māsāni, nāhaṁ sakkomi bhavante satta māsāni āgametuṁ.	54	
PA_dn_19:54.2	Ko nu kho pana, bho, jānāti jīvitānaṁ.	54	
PA_dn_19:54.3	Gamanīyo samparāyo, mantāyaṁ boddhabbaṁ, kattabbaṁ kusalaṁ, caritabbaṁ brahmacariyaṁ, natthi jātassa amaraṇaṁ.	54	
PA_dn_19:54.4	Yathā kho pana me sutaṁ brahmuno āmagandhe bhāsamānassa, te na sunimmadayā agāraṁ ajjhāvasatā,	54	
PA_dn_19:54.5	pabbajissāmahaṁ, bho, agārasmā anagāriyan”ti.	54	
PA_dn_19:54.6	“Tena hi bhavaṁ govindo cha māsāni āgametu …pe…	54	
PA_dn_19:54.7	pañca māsāni āgametu …	54	
PA_dn_19:54.8	cattāri māsāni āgametu …	54	
PA_dn_19:54.9	tīṇi māsāni āgametu …	54	
PA_dn_19:54.10	dve māsāni āgametu …	54	
PA_dn_19:54.11	ekaṁ māsaṁ āgametu …	54	
PA_dn_19:54.12	addhamāsaṁ āgametu, addhamāsassa accayena mayampi agārasmā anagāriyaṁ pabbajissāma, atha yā te gati, sā no gati bhavissatī”ti.	54	
PA_dn_19:55.1	“Aticiraṁ kho, bho, addhamāso, nāhaṁ sakkomi bhavante addhamāsaṁ āgametuṁ.	55	
PA_dn_19:55.2	Ko nu kho pana, bho, jānāti jīvitānaṁ.	55	
PA_dn_19:55.3	Gamanīyo samparāyo, mantāyaṁ boddhabbaṁ, kattabbaṁ kusalaṁ, caritabbaṁ brahmacariyaṁ, natthi jātassa amaraṇaṁ.	55	
PA_dn_19:55.4	Yathā kho pana me sutaṁ brahmuno āmagandhe bhāsamānassa, te na sunimmadayā agāraṁ ajjhāvasatā,	55	
PA_dn_19:55.5	pabbajissāmahaṁ, bho, agārasmā anagāriyan”ti.	55	
PA_dn_19:55.6_0	“Tena hi bhavaṁ govindo sattāhaṁ āgametu, yāva mayaṁ sake puttabhātaro rajjena anusāsissāma,	55	
PA_dn_19:55.6_1	sattāhassa accayena mayampi agārasmā anagāriyaṁ pabbajissāma, atha yā te gati, sā	55	
PA_dn_19:55.6_2	no gati bhavissatī”ti.	55	
PA_dn_19:55.7	“Na ciraṁ kho, bho, sattāhaṁ, āgamessāmahaṁ bhavante sattāhan”ti.	55	
PA_dn_19:56.0	6.6. Brāhmaṇamahāsālādīnaṁāmantanā	56	
PA_dn_19:56.1_0	Atha kho, bho, mahāgovindo brāhmaṇo yena te satta ca brāhmaṇamahāsālā satta ca nhātakasatāni	56	
PA_dn_19:56.1_1	tenupasaṅkami; upasaṅkamitvā te satta ca brāhmaṇamahāsāle satta ca nhātakasatāni etadavoca:	56	
PA_dn_19:56.2	“aññaṁ dāni bhavanto ācariyaṁ pariyesantu, yo bhavantānaṁ mante vācessati.	56	
PA_dn_19:56.3	Icchāmahaṁ, bho, agārasmā anagāriyaṁ pabbajituṁ.	56	
PA_dn_19:56.4	Yathā kho pana me sutaṁ brahmuno āmagandhe bhāsamānassa. Te na sunimmadayā agāraṁ ajjhāvasatā,	56	
PA_dn_19:56.5	pabbajissāmahaṁ, bho, agārasmā anagāriyan”ti.	56	
PA_dn_19:56.6	“Mā bhavaṁ govindo agārasmā anagāriyaṁ pabbaji.	56	
PA_dn_19:56.7	Pabbajjā, bho, appesakkhā ca appalābhā ca;	56	
PA_dn_19:56.8	brahmaññaṁ mahesakkhañca mahālābhañcā”ti.	56	
PA_dn_19:56.9	“Mā bhavanto evaṁ avacuttha: ‘pabbajjā appesakkhā ca appalābhā ca, brahmaññaṁ mahesakkhañca mahālābhañcā’ti.	56	
PA_dn_19:56.10	Ko nu kho, bho, aññatra mayā mahesakkhataro vā mahālābhataro vā.	56	
PA_dn_19:56.11	Ahañhi, bho, etarahi rājāva raññaṁ brahmāva brāhmaṇānaṁ devatāva gahapatikānaṁ.	56	
PA_dn_19:56.12	Tamahaṁ sabbaṁ pahāya agārasmā anagāriyaṁ pabbajissāmi.	56	
PA_dn_19:56.13	Yathā kho pana me sutaṁ brahmuno āmagandhe bhāsamānassa, te na sunimmadayā agāraṁ ajjhāvasatā.	56	
PA_dn_19:56.14	Pabbajissāmahaṁ, bho, agārasmā anagāriyan”ti.	56	
PA_dn_19:56.15	“Sace bhavaṁ govindo agārasmā anagāriyaṁ pabbajissati, mayampi agārasmā anagāriyaṁ pabbajissāma, atha yā te gati, sā no gati bhavissatī”ti.	56	
PA_dn_19:57.0	6.7. Bhariyānaṁāmantanā	57	
PA_dn_19:57.1	Atha kho, bho, mahāgovindo brāhmaṇo yena cattārīsā bhariyā sādisiyo tenupasaṅkami; upasaṅkamitvā cattārīsā bhariyā sādisiyo etadavoca:	57	
PA_dn_19:57.2	“yā bhotīnaṁ icchati, sakāni vā ñātikulāni gacchatu aññaṁ vā bhattāraṁ pariyesatu.	57	
PA_dn_19:57.3	Icchāmahaṁ, bhotī, agārasmā anagāriyaṁ pabbajituṁ.	57	
PA_dn_19:57.4	Yathā kho pana me sutaṁ brahmuno āmagandhe bhāsamānassa, te na sunimmadayā agāraṁ ajjhāvasatā.	57	
PA_dn_19:57.5	Pabbajissāmahaṁ, bhotī, agārasmā anagāriyan”ti.	57	
PA_dn_19:57.6	“Tvaññeva no ñāti ñātikāmānaṁ, tvaṁ pana bhattā bhattukāmānaṁ.	57	
PA_dn_19:57.7	Sace bhavaṁ govindo agārasmā anagāriyaṁ pabbajissati, mayampi agārasmā anagāriyaṁ pabbajissāma, atha yā te gati, sā no gati bhavissatī”ti.	57	
PA_dn_19:58.0	6.8. Mahāgovindapabbajjā	58	
PA_dn_19:58.1	Atha kho, bho, mahāgovindo brāhmaṇo tassa sattāhassa accayena kesamassuṁ ohāretvā kāsāyāni vatthāni acchādetvā agārasmā anagāriyaṁ pabbaji.	58	
PA_dn_19:58.2_0	Pabbajitaṁ pana mahāgovindaṁ brāhmaṇaṁ satta ca rājāno khattiyā muddhāvasittā satta	58	
PA_dn_19:58.2_1	ca brāhmaṇamahāsālā satta ca nhātakasatāni cattārīsā ca bhariyā sādisiyo anekāni	58	
PA_dn_19:58.2_2	ca khattiyasahassāni anekāni ca brāhmaṇasahassāni anekāni ca gahapatisahassāni anekehi	58	
PA_dn_19:58.2_3	ca itthāgārehi itthiyo kesamassuṁ ohāretvā kāsāyāni vatthāni acchādetvā mahāgovindaṁ	58	
PA_dn_19:58.2_4	brāhmaṇaṁ agārasmā anagāriyaṁ pabbajitaṁ anupabbajiṁsu.	58	
PA_dn_19:58.3	Tāya sudaṁ, bho, parisāya parivuto mahāgovindo brāhmaṇo gāmanigamarājadhānīsu cārikaṁ carati.	58	
PA_dn_19:58.4	Yaṁ kho pana, bho, tena samayena mahāgovindo brāhmaṇo gāmaṁ vā nigamaṁ vā upasaṅkamati, tattha rājāva hoti raññaṁ, brahmāva brāhmaṇānaṁ, devatāva gahapatikānaṁ.	58	
PA_dn_19:58.5	Tena kho pana samayena manussā khipanti vā upakkhalanti vā.	58	
PA_dn_19:58.6	Te evamāhaṁsu:	58	
PA_dn_19:58.7	“namatthu mahāgovindassa brāhmaṇassa, namatthu satta purohitassā”ti.	58	
PA_dn_19:59.1_0	Mahāgovindo, bho, brāhmaṇo mettāsahagatena cetasā ekaṁ disaṁ pharitvā vihāsi, tathā	59	
PA_dn_19:59.1_1	dutiyaṁ, tathā tatiyaṁ, tathā catutthaṁ. Iti uddhamadho tiriyaṁ sabbadhi sabbattatāya	59	
PA_dn_19:59.1_2	sabbāvantaṁ lokaṁ mettāsahagatena cetasā vipulena mahaggatena appamāṇena averena	59	
PA_dn_19:59.1_3	abyāpajjena pharitvā vihāsi.	59	
PA_dn_19:59.2	Karuṇāsahagatena cetasā …pe…	59	
PA_dn_19:59.3	muditāsahagatena cetasā …pe…	59	
PA_dn_19:59.4	upekkhāsahagatena cetasā …pe… abyāpajjena pharitvā vihāsi.	59	
PA_dn_19:59.5	Sāvakānañca brahmalokasahabyatāya maggaṁ desesi.	59	
PA_dn_19:60.1	Ye kho pana, bho, tena samayena mahāgovindassa brāhmaṇassa sāvakā sabbenasabbaṁ sāsanaṁ ājāniṁsu.	60	
PA_dn_19:60.2	Te kāyassa bhedā paraṁ maraṇā sugatiṁ brahmalokaṁ upapajjiṁsu.	60	
PA_dn_19:60.3	Ye na sabbenasabbaṁ sāsanaṁ ājāniṁsu, te kāyassa bhedā paraṁ maraṇā appekacce paranimmitavasavattīnaṁ devānaṁ sahabyataṁ upapajjiṁsu;	60	
PA_dn_19:60.4	appekacce nimmānaratīnaṁ devānaṁ sahabyataṁ upapajjiṁsu;	60	
PA_dn_19:60.5	appekacce tusitānaṁ devānaṁ sahabyataṁ upapajjiṁsu;	60	
PA_dn_19:60.6	appekacce yāmānaṁ devānaṁ sahabyataṁ upapajjiṁsu;	60	
PA_dn_19:60.7	appekacce tāvatiṁsānaṁ devānaṁ sahabyataṁ upapajjiṁsu;	60	
PA_dn_19:60.8	appekacce cātumahārājikānaṁ devānaṁ sahabyataṁ upapajjiṁsu;	60	
PA_dn_19:60.9	ye sabbanihīnaṁ kāyaṁ paripūresuṁ te gandhabbakāyaṁ paripūresuṁ.	60	
PA_dn_19:60.10	Iti kho, bho, sabbesaṁyeva tesaṁ kulaputtānaṁ amoghā pabbajjā ahosi avañjhā saphalā saudrayā’ti.	60	
PA_dn_19:60.11	Sarati taṁ bhagavā”ti?	60	
PA_dn_19:61.1	“Sarāmahaṁ, pañcasikha.	61	
PA_dn_19:61.2	Ahaṁ tena samayena mahāgovindo brāhmaṇo ahosiṁ.	61	
PA_dn_19:61.3	Ahaṁ tesaṁ sāvakānaṁ brahmalokasahabyatāya maggaṁ desesiṁ.	61	
PA_dn_19:61.4	Taṁ kho pana me, pañcasikha, brahmacariyaṁ na nibbidāya na virāgāya na nirodhāya na upasamāya na abhiññāya na sambodhāya na nibbānāya saṁvattati, yāvadeva brahmalokūpapattiyā.	61	
PA_dn_19:61.5	Idaṁ kho pana me, pañcasikha, brahmacariyaṁ ekantanibbidāya virāgāya nirodhāya upasamāya abhiññāya sambodhāya nibbānāya saṁvattati.	61	
PA_dn_19:61.6	Katamañca taṁ, pañcasikha, brahmacariyaṁ ekantanibbidāya virāgāya nirodhāya upasamāya abhiññāya sambodhāya nibbānāya saṁvattati?	61	
PA_dn_19:61.7	Ayameva ariyo aṭṭhaṅgiko maggo.	61	
PA_dn_19:61.8	Seyyathidaṁ—sammādiṭṭhi sammāsaṅkappo sammāvācā sammākammanto sammāājīvo sammāvāyāmo sammāsati sammāsamādhi.	61	
PA_dn_19:61.9	Idaṁ kho taṁ, pañcasikha, brahmacariyaṁ ekantanibbidāya virāgāya nirodhāya upasamāya abhiññāya sambodhāya nibbānāya saṁvattati.	61	
PA_dn_19:62.1_0	Ye kho pana me, pañcasikha, sāvakā sabbenasabbaṁ sāsanaṁ ājānanti, te āsavānaṁ khayā	62	
PA_dn_19:62.1_1	anāsavaṁ cetovimuttiṁ paññāvimuttiṁ diṭṭheva dhamme sayaṁ abhiññā sacchikatvā upasampajja viharanti;	62	
PA_dn_19:62.2	ye na sabbenasabbaṁ sāsanaṁ ājānanti, te pañcannaṁ orambhāgiyānaṁ saṁyojanānaṁ parikkhayā opapātikā honti tattha parinibbāyino anāvattidhammā tasmā lokā.	62	
PA_dn_19:62.3	Ye na sabbenasabbaṁ sāsanaṁ ājānanti, appekacce tiṇṇaṁ saṁyojanānaṁ parikkhayā rāgadosamohānaṁ tanuttā sakadāgāmino honti sakideva imaṁ lokaṁ āgantvā dukkhassantaṁ karissanti.	62	
PA_dn_19:62.4	Ye na sabbenasabbaṁ sāsanaṁ ājānanti, appekacce tiṇṇaṁ saṁyojanānaṁ parikkhayā sotāpannā honti avinipātadhammā niyatā sambodhiparāyaṇā.	62	
PA_dn_19:62.5	Iti kho, pañcasikha, sabbesaṁyeva imesaṁ kulaputtānaṁ amoghā pabbajjā avañjhā saphalā saudrayā”ti.	62	
PA_dn_19:62.6	Idamavoca bhagavā.	62	
PA_dn_19:62.7	Attamano pañcasikho gandhabbaputto bhagavato bhāsitaṁ abhinanditvā anumoditvā bhagavantaṁ abhivādetvā padakkhiṇaṁ katvā tatthevantaradhāyīti.	62	
PA_dn_19:62.8	Mahāgovindasuttaṁ niṭṭhitaṁ chaṭṭhaṁ.	62	
