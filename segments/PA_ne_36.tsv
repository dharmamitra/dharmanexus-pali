segmentnr	original	folio	analyzed
PA_ne_36:0.1	Netti	0	
PA_ne_36:0.2	5. Nayasamuṭṭhāna	0	
PA_ne_36:1.1	Tattha katamaṁ nayasamuṭṭhānaṁ?	1	
PA_ne_36:1.2	Pubbā koṭi na paññāyati avijjāya ca bhavataṇhāya ca, tattha avijjānīvaraṇaṁ taṇhāsaṁyojanaṁ.	1	
PA_ne_36:1.3	Avijjānīvaraṇā sattā avijjāsaṁyuttā avijjāpakkhena vicaranti, te vuccanti diṭṭhicaritāti.	1	
PA_ne_36:1.4	Taṇhāsaṁyojanā sattā taṇhāsaṁyuttā taṇhāpakkhena vicaranti, te vuccanti taṇhācaritāti.	1	
PA_ne_36:1.5	Diṭṭhicaritā ito bahiddhā pabbajitā attakilamathānuyogamanuyuttā viharanti.	1	
PA_ne_36:1.6	Taṇhācaritā ito bahiddhā pabbajitā kāmesu kāmasukhallikānuyogamanuyuttā viharanti.	1	
PA_ne_36:2.1	Tattha kiṅkāraṇaṁ yaṁ diṭṭhicaritā ito bahiddhā pabbajitā attakilamathānuyogamanuyuttā viharanti, taṇhācaritā ito bahiddhā pabbajitā kāmesu kāmasukhallikānuyogamanuyuttā viharanti?	2	
PA_ne_36:2.2	Ito bahiddhā natthi saccavavatthānaṁ, kuto catusaccappakāsanā vā samathavipassanākosallaṁ vā upasamasukhappatti vā.	2	
PA_ne_36:2.3	Te upasamasukhassa anabhiññā viparītacetā evamāhaṁsu “natthi sukhena sukhaṁ, dukkhena nāma sukhaṁ adhigantabban”ti.	2	
PA_ne_36:2.4_0	Yo kāme paṭisevati, so lokaṁ vaḍḍhayati, yo lokaṁ vaḍḍhayati, so bahuṁ puññaṁ pasavatīti	2	
PA_ne_36:2.4_1	te evaṁsaññī evaṁdiṭṭhī dukkhena sukhaṁ patthayamānā kāmesu puññasaññī attakilamathānuyogamanuyuttā	2	
PA_ne_36:2.4_2	ca viharanti kāmasukhallikānuyogamanuyuttā ca, te tadabhiññā santā rogameva vaḍḍhayanti,	2	
PA_ne_36:2.4_3	gaṇḍameva vaḍḍhayanti, sallameva vaḍḍhayanti, te rogābhitunnā gaṇḍapaṭipīḷitā sallānuviddhā	2	
PA_ne_36:2.4_4	nirayatiracchānayonipetāsuresu ummujjanimujjāni karontā ugghātanigghātaṁ paccanubhontā	2	
PA_ne_36:2.4_5	rogagaṇḍasallabhesajjaṁ na vindanti.	2	
PA_ne_36:2.5	Tattha attakilamathānuyogo kāmasukhallikānuyogo ca saṅkileso, samathavipassanā vodānaṁ.	2	
PA_ne_36:2.6	Attakilamathānuyogo kāmasukhallikānuyogo ca rogo, samathavipassanā roganigghātakabhesajjaṁ.	2	
PA_ne_36:2.7	Attakilamathānuyogo kāmasukhallikānuyogo ca gaṇḍo, samathavipassanā gaṇḍanigghātakabhesajjaṁ.	2	
PA_ne_36:2.8	Attakilamathānuyogo kāmasukhallikānuyogo ca sallo, samathavipassanā salluddharaṇabhesajjaṁ.	2	
PA_ne_36:3.1	Tattha saṅkileso dukkhaṁ, tadabhisaṅgo taṇhā samudayo, taṇhānirodho dukkhanirodho, samathavipassanā dukkhanirodhagāminī paṭipadā, imāni cattāri saccāni.	3	
PA_ne_36:3.2	Dukkhaṁ pariññeyyaṁ, samudayo pahātabbo, maggo bhāvetabbo, nirodho sacchikātabbo.	3	
PA_ne_36:4.1	Tattha diṭṭhicaritā rūpaṁ attato upagacchanti.	4	
PA_ne_36:4.2	Vedanaṁ …pe…	4	
PA_ne_36:4.3	saññaṁ …	4	
PA_ne_36:4.4	saṅkhāre …	4	
PA_ne_36:4.5	viññāṇaṁ attato upagacchanti.	4	
PA_ne_36:4.6	Taṇhācaritā rūpavantaṁ attānaṁ upagacchanti.	4	
PA_ne_36:4.7	Attani vā rūpaṁ, rūpasmiṁ vā attānaṁ,	4	
PA_ne_36:4.8	vedanāvantaṁ …pe…	4	
PA_ne_36:4.9	saññāvantaṁ …	4	
PA_ne_36:4.10	saṅkhāravantaṁ …	4	
PA_ne_36:4.11	viññāṇavantaṁ attānaṁ upagacchanti, attani vā viññāṇaṁ, viññāṇasmiṁ vā attānaṁ, ayaṁ vuccati vīsativatthukā sakkāyadiṭṭhi.	4	
PA_ne_36:5.1	Tassā paṭipakkho lokuttarā sammādiṭṭhi, anvāyikā sammāsaṅkappo sammāvācā sammākammanto sammāājīvo sammāvāyāmo sammāsati sammāsamādhi, ayaṁ ariyo aṭṭhaṅgiko maggo.	5	
PA_ne_36:5.2	Te tayo khandhā sīlakkhandho samādhikkhandho paññākkhandho.	5	
PA_ne_36:5.3	Sīlakkhandho samādhikkhandho ca samatho, paññākkhandho vipassanā.	5	
PA_ne_36:5.4	Tattha sakkāyo dukkhaṁ, sakkāyasamudayo dukkhasamudayo, sakkāyanirodho dukkhanirodho, ariyo aṭṭhaṅgiko maggo dukkhanirodhagāminī paṭipadā, imāni cattāri saccāni.	5	
PA_ne_36:5.5	Dukkhaṁ pariññeyyaṁ, samudayo pahātabbo, maggo bhāvetabbo, nirodho sacchikātabbo.	5	
PA_ne_36:6.1	Tattha ye rūpaṁ attato upagacchanti.	6	
PA_ne_36:6.2	Vedanaṁ …pe…	6	
PA_ne_36:6.3	saññaṁ …	6	
PA_ne_36:6.4	saṅkhāre …	6	
PA_ne_36:6.5	viññāṇaṁ attato upagacchanti.	6	
PA_ne_36:6.6	Ime vuccanti “ucchedavādino”ti.	6	
PA_ne_36:6.7	Ye rūpavantaṁ attānaṁ upagacchanti.	6	
PA_ne_36:6.8	Attani vā rūpaṁ, rūpasmiṁ vā attānaṁ.	6	
PA_ne_36:6.9	Ye vedanāvantaṁ …pe…	6	
PA_ne_36:6.10	ye saññāvantaṁ …	6	
PA_ne_36:6.11	ye saṅkhāravantaṁ …	6	
PA_ne_36:6.12	ye viññāṇavantaṁ attānaṁ upagacchanti, attani vā viññāṇaṁ, viññāṇasmiṁ vā attānaṁ.	6	
PA_ne_36:6.13	Ime vuccanti “sassatavādino”ti, tattha ucchedasassatavādā ubho antā, ayaṁ saṁsārapavatti.	6	
PA_ne_36:6.14	Tassa paṭipakkho majjhimā paṭipadā ariyo aṭṭhaṅgiko maggo, ayaṁ saṁsāranivatti.	6	
PA_ne_36:6.15	Tattha pavatti dukkhaṁ, tadabhisaṅgo taṇhā samudayo, taṇhānirodho dukkhanirodho, ariyo aṭṭhaṅgiko maggo dukkhanirodhagāminī paṭipadā, imāni cattāri saccāni.	6	
PA_ne_36:6.16	Dukkhaṁ pariññeyyaṁ, samudayo pahātabbo, maggo bhāvetabbo, nirodho sacchikātabbo.	6	
PA_ne_36:7.1_0	Tattha ucchedasassataṁ samāsato vīsativatthukā sakkāyadiṭṭhi, vitthārato dvāsaṭṭhi	7	
PA_ne_36:7.1_1	diṭṭhigatāni, tesaṁ paṭipakkho tecattālīsaṁ bodhipakkhiyā dhammā aṭṭha vimokkhā dasa kasiṇāyatanāni.	7	
PA_ne_36:7.2	Dvāsaṭṭhi diṭṭhigatāni mohajālaṁ anādianidhanappavattaṁ.	7	
PA_ne_36:7.3	Tecattālīsaṁ bodhipakkhiyā dhammā ñāṇavajiraṁ mohajālappadālanaṁ.	7	
PA_ne_36:7.4	Tattha moho avijjā, jālaṁ bhavataṇhā, tena vuccati “pubbā koṭi na paññāyati avijjāya ca bhavataṇhāya cā”ti.	7	
PA_ne_36:8.1	Tattha diṭṭhicarito asmiṁ sāsane pabbajito sallekhānusantatavutti bhavati sallekhe tibbagāravo.	8	
PA_ne_36:8.2	Taṇhācarito asmiṁ sāsane pabbajito sikkhānusantatavutti bhavati sikkhāya tibbagāravo.	8	
PA_ne_36:8.3	Diṭṭhicarito sammattaniyāmaṁ okkamanto dhammānusārī bhavati.	8	
PA_ne_36:8.4	Taṇhācarito sammattaniyāmaṁ okkamanto saddhānusārī bhavati, diṭṭhicarito sukhāya paṭipadāya dandhābhiññāya khippābhiññāya ca niyyāti.	8	
PA_ne_36:8.5	Taṇhācarito dukkhāya paṭipadāya dandhābhiññāya khippābhiññāya ca niyyāti.	8	
PA_ne_36:9.1_0	Tattha kiṅkāraṇaṁ, yaṁ taṇhācarito dukkhāya paṭipadāya dandhābhiññāya khippābhiññāya	9	
PA_ne_36:9.1_1	ca niyyāti, tassa hi kāmā apariccattā bhavanti, so kāmehi viveciyamāno dukkhena paṭinissarati	9	
PA_ne_36:9.1_2	dandhañca dhammaṁ ājānāti?	9	
PA_ne_36:9.2	Yo panāyaṁ diṭṭhicarito ayaṁ āditoyeva kāmehi anatthiko bhavati.	9	
PA_ne_36:9.3	So tato viveciyamāno khippañca paṭinissarati, khippañca dhammaṁ ājānāti.	9	
PA_ne_36:9.4	Dukkhāpi paṭipadā duvidhā dandhābhiññā ca khippābhiññā ca.	9	
PA_ne_36:9.5	Sukhāpi paṭipadā duvidhā dandhābhiññā ca khippābhiññā ca.	9	
PA_ne_36:9.6	Sattāpi duvidhā mudindriyāpi tikkhindriyāpi.	9	
PA_ne_36:9.7	Ye mudindriyā, te dandhañca paṭinissaranti dandhañca dhammaṁ ājānanti.	9	
PA_ne_36:9.8	Ye tikkhindriyā, te khippañca paṭinissaranti, khippañca dhammaṁ ājānanti, imā catasso paṭipadā.	9	
PA_ne_36:9.9	Ye hi keci niyyiṁsu vā niyyanti vā niyyissanti vā, te imāhi eva catūhi paṭipadāhi.	9	
PA_ne_36:9.10	Evaṁ ariyā catukkamaggaṁ paññāpenti abudhajanasevitāya bālakantāya rattavāsiniyā nandiyā bhavataṇhāya avaṭṭanatthaṁ.	9	
PA_ne_36:9.11	Ayaṁ vuccati nandiyāvaṭṭassa nayassa bhūmīti, tenāha “taṇhañca avijjampi ca samathenā”ti.	9	
PA_ne_36:10.1	Veyyākaraṇesu hi ye kusalākusalāti te duvidhā upaparikkhitabbā—	10	
PA_ne_36:10.2	lokavaṭṭānusārī ca lokavivaṭṭānusārī ca.	10	
PA_ne_36:10.3	Vaṭṭaṁ nāma saṁsāro.	10	
PA_ne_36:10.4	Vivaṭṭaṁ nibbānaṁ.	10	
PA_ne_36:10.5	Kammakilesā hetu saṁsārassa.	10	
PA_ne_36:10.6	Tattha kammaṁ cetanā cetasikañca niddisitabbaṁ.	10	
PA_ne_36:10.7	Taṁ kathaṁ daṭṭhabbaṁ?	10	
PA_ne_36:10.8	Upacayena sabbepi kilesā catūhi vipallāsehi niddisitabbā.	10	
PA_ne_36:10.9	Te kattha daṭṭhabbā?	10	
PA_ne_36:10.10	Dasa vatthuke kilesapuñje.	10	
PA_ne_36:10.11	Katamāni dasa vatthūni?	10	
PA_ne_36:10.12	Cattāro āhārā, cattāro vipallāsā, cattāri upādānāni, cattāro yogā, cattāro ganthā, cattāro āsavā, cattāro oghā, cattāro sallā, catasso viññāṇaṭṭhitiyo cattāri agatigamanāni.	10	
PA_ne_36:10.13	Paṭhame āhāre paṭhamo vipallāso, dutiye āhāre dutiyo vipallāso, tatiye āhāre tatiyo vipallāso, catutthe āhāre catuttho vipallāso.	10	
PA_ne_36:10.14	Paṭhame vipallāse paṭhamaṁ upādānaṁ.	10	
PA_ne_36:10.15	Dutiye vipallāse dutiyaṁ upādānaṁ, tatiye vipallāse tatiyaṁ upādānaṁ, catutthe vipallāse catutthaṁ upādānaṁ.	10	
PA_ne_36:10.16	Paṭhame upādāne paṭhamo yogo, dutiye upādāne dutiyo yogo, tatiye upādāne tatiyo yogo, catutthe upādāne catuttho yogo.	10	
PA_ne_36:10.17	Paṭhame yoge paṭhamo gantho, dutiye yoge dutiyo gantho, tatiye yoge tatiyo gantho, catutthe yoge catuttho gantho.	10	
PA_ne_36:10.18	Paṭhame ganthe paṭhamo āsavo, dutiye ganthe dutiyo āsavo, tatiye ganthe tatiyo āsavo, catutthe ganthe catuttho āsavo.	10	
PA_ne_36:10.19	Paṭhame āsave paṭhamo ogho, dutiye āsave dutiyo ogho, tatiye āsave tatiyo ogho, catutthe āsave catuttho ogho.	10	
PA_ne_36:10.20	Paṭhame oghe paṭhamo sallo, dutiye oghe dutiyo sallo, tatiye oghe tatiyo sallo, catutthe oghe catuttho sallo.	10	
PA_ne_36:10.21	Paṭhame salle paṭhamā viññāṇaṭṭhiti, dutiye salle dutiyā viññāṇaṭṭhiti, tatiye salle tatiyā viññāṇaṭṭhiti, catutthe salle catutthī viññāṇaṭṭhiti.	10	
PA_ne_36:10.22_0	Paṭhamāyaṁ viññāṇaṭṭhitiyaṁ paṭhamaṁ agatigamanaṁ, dutiyāyaṁ viññāṇaṭṭhitiyaṁ dutiyaṁ	10	
PA_ne_36:10.22_1	agatigamanaṁ, tatiyāyaṁ viññāṇaṭṭhitiyaṁ tatiyaṁ agatigamanaṁ, catutthiyaṁ viññāṇaṭṭhitiyaṁ	10	
PA_ne_36:10.22_2	catutthaṁ agatigamanaṁ.	10	
PA_ne_36:11.1	Tattha yo ca kabaḷīkāro āhāro phasso āhāro, ime taṇhācaritassa puggalassa upakkilesā.	11	
PA_ne_36:11.2	Yo ca manosañcetanāhāro yo ca viññāṇāhāro, ime diṭṭhicaritassa puggalassa upakkilesā.	11	
PA_ne_36:11.3	Tattha yo ca “asubhe subhan”ti vipallāso, yo ca “dukkhe sukhan”ti vipallāso, ime taṇhācaritassa puggalassa upakkilesā.	11	
PA_ne_36:11.4	Yo ca “anicce niccan”ti vipallāso, yo ca “anattani attā”ti vipallāso, ime diṭṭhicaritassa puggalassa upakkilesā.	11	
PA_ne_36:11.5	Tattha yañca kāmupādānaṁ yañca bhavupādānaṁ, ime taṇhācaritassa puggalassa upakkilesā.	11	
PA_ne_36:11.6	Yañca diṭṭhupādānaṁ yañca attavādupādānaṁ, ime diṭṭhicaritassa puggalassa upakkilesā.	11	
PA_ne_36:11.7	Tattha yo ca kāmayogo, yo ca bhavayogo, ime taṇhācaritassa puggalassa upakkilesā.	11	
PA_ne_36:11.8	Yo ca diṭṭhiyogo, yo ca avijjāyogo, ime diṭṭhicaritassa puggalassa upakkilesā.	11	
PA_ne_36:11.9	Tattha yo ca abhijjhākāyagantho, yo ca byāpādo kāyagantho, ime taṇhācaritassa puggalassa upakkilesā.	11	
PA_ne_36:11.10	Yo ca parāmāsakāyagantho, yo ca idaṁsaccābhinivesakāyagantho, ime diṭṭhicaritassa puggalassa upakkilesā.	11	
PA_ne_36:11.11	Tattha yo ca kāmāsavo, yo ca bhavāsavo, ime taṇhācaritassa puggalassa upakkilesā.	11	
PA_ne_36:11.12	Yo ca diṭṭhāsavo, yo ca avijjāsavo, ime diṭṭhicaritassa puggalassa upakkilesā.	11	
PA_ne_36:11.13	Tattha yo ca kāmogho, yo ca bhavogho, ime taṇhācaritassa puggalassa upakkilesā.	11	
PA_ne_36:11.14	Yo ca diṭṭhogho, yo ca avijjogho, ime diṭṭhicaritassa puggalassa upakkilesā.	11	
PA_ne_36:11.15	Tattha yo ca rāgasallo, yo ca dosasallo, ime taṇhācaritassa puggalassa upakkilesā.	11	
PA_ne_36:11.16	Yo ca mānasallo, yo ca mohasallo, ime diṭṭhicaritassa puggalassa upakkilesā.	11	
PA_ne_36:11.17	Tattha yā ca rūpūpagā viññāṇaṭṭhiti, yā ca vedanūpagā viññāṇaṭṭhiti, ime taṇhācaritassa puggalassa upakkilesā.	11	
PA_ne_36:11.18	Yā ca saññūpagā viññāṇaṭṭhiti, yā ca saṅkhārūpagā viññāṇaṭṭhiti, ime diṭṭhicaritassa puggalassa upakkilesā.	11	
PA_ne_36:11.19	Tattha yañca chandā agatigamanaṁ yañca dosā agatigamanaṁ, ime taṇhācaritassa puggalassa upakkilesā.	11	
PA_ne_36:11.20	Yañca bhayā agatigamanaṁ, yañca mohā agatigamanaṁ, ime diṭṭhicaritassa puggalassa upakkilesā.	11	
PA_ne_36:12.1_0	Tattha kabaḷīkāre āhāre “asubhe subhan”ti vipallāso, phasse āhāre “dukkhe sukhan”ti	12	
PA_ne_36:12.1_1	vipallāso, viññāṇe āhāre “anicce niccan”ti vipallāso, manosañcetanāya āhāre “anattani attā”ti vipallāso.	12	
PA_ne_36:12.2	Paṭhame vipallāse ṭhito kāme upādiyati, idaṁ vuccati kāmupādānaṁ;	12	
PA_ne_36:12.3	dutiye vipallāse ṭhito anāgataṁ bhavaṁ upādiyati, idaṁ vuccati bhavupādānaṁ;	12	
PA_ne_36:12.4	tatiye vipallāse ṭhito saṁsārābhinandiniṁ diṭṭhiṁ upādiyati, idaṁ vuccati diṭṭhupādānaṁ;	12	
PA_ne_36:12.5	catutthe vipallāse ṭhito attānaṁ kappiyaṁ upādiyati, idaṁ vuccati attavādupādānaṁ.	12	
PA_ne_36:13.1	Kāmupādānena kāmehi saṁyujjati, ayaṁ vuccati kāmayogo;	13	
PA_ne_36:13.2	bhavupādānena bhavehi saṁyujjati, ayaṁ vuccati bhavayogo;	13	
PA_ne_36:13.3	diṭṭhupādānena pāpikāya diṭṭhiyā saṁyujjati, ayaṁ vuccati diṭṭhiyogo;	13	
PA_ne_36:13.4	attavādupādānena avijjāya saṁyujjati, ayaṁ vuccati avijjāyogo.	13	
PA_ne_36:14.1	Paṭhame yoge ṭhito abhijjhāya kāyaṁ ganthati, ayaṁ vuccati abhijjhākāyagantho;	14	
PA_ne_36:14.2	dutiye yoge ṭhito byāpādena kāyaṁ ganthati, ayaṁ vuccati byāpādakāyagantho;	14	
PA_ne_36:14.3	tatiye yoge ṭhito parāmāsena kāyaṁ ganthati, ayaṁ vuccati parāmāsakāyagantho;	14	
PA_ne_36:14.4	catutthe yoge ṭhito idaṁsaccābhinivesena kāyaṁ ganthati, ayaṁ vuccati idaṁsaccābhinivesakāyagantho.	14	
PA_ne_36:15.1	Tassa evaṅganthitā kilesā āsavanti.	15	
PA_ne_36:15.2	Kuto ca vuccati āsavantīti?	15	
PA_ne_36:15.3	Anusayato vā pariyuṭṭhānato vā.	15	
PA_ne_36:15.4	Tattha abhijjhākāyaganthena kāmāsavo, byāpādakāyaganthena bhavāsavo, parāmāsakāyaganthena diṭṭhāsavo, idaṁsaccābhinivesakāyaganthena avijjāsavo.	15	
PA_ne_36:16.1	Tassa ime cattāro āsavā vepullaṁ gatā oghā bhavanti.	16	
PA_ne_36:16.2	Iti āsavavepullā oghavepullaṁ.	16	
PA_ne_36:16.3	Tattha kāmāsavena kāmogho, bhavāsavena bhavogho, diṭṭhāsavena diṭṭhogho, avijjāsavena avijjogho.	16	
PA_ne_36:17.1	Tassa ime cattāro oghā anusayasahagatā ajjhāsayaṁ anupaviṭṭhā hadayaṁ āhacca tiṭṭhanti, tena vuccanti sallāiti.	17	
PA_ne_36:17.2	Tattha kāmoghena rāgasallo, bhavoghena dosasallo, diṭṭhoghena mānasallo, avijjoghena mohasallo.	17	
PA_ne_36:18.1	Tassa imehi catūhi sallehi pariyādinnaṁ viññāṇaṁ catūsu dhammesu saṇṭhahati rūpe vedanāya saññāya saṅkhāresu.	18	
PA_ne_36:18.2_0	Tattha rāgasallena nandūpasecanena viññāṇena rūpūpagā viññāṇaṭṭhiti, dosasallena	18	
PA_ne_36:18.2_1	nandūpasecanena viññāṇena vedanūpagā viññāṇaṭṭhiti, mānasallena nandūpasecanena viññāṇena	18	
PA_ne_36:18.2_2	saññūpagā viññāṇaṭṭhiti, mohasallena nandūpasecanena viññāṇena saṅkhārūpagā viññāṇaṭṭhiti.	18	
PA_ne_36:19.1	Tassa imāhi catūhi viññāṇaṭṭhitīhi upatthaddhaṁ viññāṇaṁ catūhi dhammehi agatiṁ gacchati chandā dosā bhayā mohā.	19	
PA_ne_36:19.2	Tattha rāgena chandāgatiṁ gacchati, dosena dosāgatiṁ gacchati, bhayena bhayāgatiṁ gacchati, mohena mohāgatiṁ gacchati.	19	
PA_ne_36:19.3	Iti kho tañca kammaṁ ime ca kilesā, esa hetu saṁsārassa, evaṁ sabbe kilesā catūhi vipallāsehi niddisitabbā.	19	
PA_ne_36:20.1_0	Tattha imā catasso disā kabaḷīkāro āhāro “asubhe subhan”ti vipallāso, kāmupādānaṁ,	20	
PA_ne_36:20.1_1	kāmayogo, abhijjhākāyagantho, kāmāsavo, kāmogho, rāgasallo, rūpūpagā viññāṇaṭṭhiti,	20	
PA_ne_36:20.1_2	chandā agatigamananti paṭhamā disā.	20	
PA_ne_36:21.1	Phasso āhāro “dukkhe sukhan”ti vipallāso, bhavupādānaṁ, bhavayogo, byāpādakāyagantho, bhavāsavo, bhavogho, dosasallo, vedanūpagā viññāṇaṭṭhiti, dosā agatigamananti dutiyā disā.	21	
PA_ne_36:22.1	Viññāṇāhāro “anicce niccan”ti vipallāso, diṭṭhupādānaṁ, diṭṭhiyogo parāmāsakāyagantho, diṭṭhāsavo, diṭṭhogho, mānasallo, saññūpagā viññāṇaṭṭhiti, bhayā agatigamananti tatiyā disā.	22	
PA_ne_36:23.1_0	Manosañcetanāhāro “anattani attā”ti vipallāso, attavādupādānaṁ, avijjāyogo, idaṁsaccābhinivesakāyagantho,	23	
PA_ne_36:23.1_1	avijjāsavo, avijjogho, mohasallo, saṅkhārūpagā viññāṇaṭṭhiti, mohā agatigamananti catutthī disā.	23	
PA_ne_36:24.1_0	Tattha yo ca kabaḷīkāro āhāro yo ca “asubhe subhan”ti vipallāso, kāmupādānaṁ, kāmayogo,	24	
PA_ne_36:24.1_1	abhijjhākāyagantho, kāmāsavo, kāmogho, rāgasallo, rūpūpagā viññāṇaṭṭhiti chandā agatigamananti,	24	
PA_ne_36:24.1_2	imesaṁ dasannaṁ suttānaṁ eko attho, byañjanameva nānaṁ.	24	
PA_ne_36:24.2	Ime rāgacaritassa puggalassa upakkilesā.	24	
PA_ne_36:25.1_0	Tattha yo ca phasso āhāro yo ca “dukkhe sukhan”ti vipallāso, bhavupādānaṁ, bhavayogo,	25	
PA_ne_36:25.1_1	byāpādakāyagantho, bhavāsavo, bhavogho, dosasallo, vedanūpagā viññāṇaṭṭhiti, dosā	25	
PA_ne_36:25.1_2	agatigamananti imesaṁ dasannaṁ suttānaṁ eko attho byañjanameva nānaṁ, ime dosacaritassa	25	
PA_ne_36:25.1_3	puggalassa upakkilesā.	25	
PA_ne_36:26.1_0	Tattha yo ca viññāṇāhāro yo ca “anicce niccan”ti vipallāso, diṭṭhupādānaṁ, diṭṭhiyogo,	26	
PA_ne_36:26.1_1	parāmāsakāyagantho, diṭṭhāsavo, diṭṭhogho, mānasallo, saññūpagā viññāṇaṭṭhiti, bhayā	26	
PA_ne_36:26.1_2	agatigamananti imesaṁ dasannaṁ suttānaṁ eko attho, byañjanameva nānaṁ.	26	
PA_ne_36:26.2	Ime diṭṭhicaritassa mandassa upakkilesā.	26	
PA_ne_36:27.1_0	Tattha yo ca manosañcetanāhāro yo ca “anattani attā”ti vipallāso, attavādupādānaṁ,	27	
PA_ne_36:27.1_1	avijjāyogo, idaṁsaccābhinivesakāyagantho, avijjāsavo, avijjogho, mohasallo, saṅkhārūpagā	27	
PA_ne_36:27.1_2	viññāṇaṭṭhiti, mohā agatigamananti, imesaṁ dasannaṁ suttānaṁ eko attho, byañjanameva nānaṁ.	27	
PA_ne_36:27.2	Ime diṭṭhicaritassa udattassa upakkilesā.	27	
PA_ne_36:28.1_0	Tattha yo ca kabaḷīkāro āhāro yo ca phasso āhāro, ime appaṇihitena vimokkhamukhena	28	
PA_ne_36:28.1_1	pariññaṁ gacchanti, viññāṇāhāro suññatāya, manosañcetanāhāro animittena, tattha yo	28	
PA_ne_36:28.1_2	ca “asubhe subhan”ti vipallāso, yo ca “dukkhe sukhan”ti vipallāso, ime appaṇihitena	28	
PA_ne_36:28.1_3	vimokkhamukhena pahānaṁ abbhatthaṁ gacchanti.	28	
PA_ne_36:28.2	“Anicce niccan”ti vipallāso suññatāya, “anattani attā”ti vipallāso animittena.	28	
PA_ne_36:28.3	Tattha kāmupādānañca bhavupādānañca appaṇihitena vimokkhamukhena pahānaṁ gacchanti.	28	
PA_ne_36:28.4	Diṭṭhupādānaṁ suññatāya, attavādupādānaṁ animittena.	28	
PA_ne_36:28.5	Tattha kāmayogo ca bhavayogo ca appaṇihitena vimokkhamukhena pahānaṁ gacchanti, diṭṭhiyogo suññatāya, avijjāyogo animittena.	28	
PA_ne_36:28.6	Tattha abhijjhākāyagantho ca byāpādakāyagantho ca appaṇihitena vimokkhamukhena pahānaṁ gacchanti, parāmāsakāyagantho suññatāya, idaṁsaccābhinivesakāyagantho animittena.	28	
PA_ne_36:29.1	Tattha kāmāsavo ca bhavāsavo ca appaṇihitena vimokkhamukhena pahānaṁ gacchanti, diṭṭhāsavo suññatāya, avijjāsavo animittena.	29	
PA_ne_36:29.2	Tattha kāmogho ca bhavogho ca appaṇihitena vimokkhamukhena pahānaṁ gacchanti, diṭṭhogho suññatāya, avijjogho animittena.	29	
PA_ne_36:29.3	Tattha rāgasallo ca dosasallo ca appaṇihitena vimokkhamukhena pahānaṁ gacchanti, mānasallo suññatāya, mohasallo animittena.	29	
PA_ne_36:29.4	Tattha rūpūpagā ca viññāṇaṭṭhiti vedanūpagā ca viññāṇaṭṭhiti appaṇihitena vimokkhamukhena pariññaṁ gacchanti, saññūpagā suññatāya, saṅkhārūpagā animittena.	29	
PA_ne_36:30.1_0	Tattha chandā ca agatigamanaṁ dosā ca agatigamanaṁ appaṇihitena vimokkhamukhena pahānaṁ	30	
PA_ne_36:30.1_1	gacchanti, bhayā agatigamanaṁ suññatāya, mohā agatigamanaṁ animittena vimokkhamukhena pahānaṁ gacchanti.	30	
PA_ne_36:30.2	Iti sabbe lokavaṭṭānusārino dhammā niyyanti.	30	
PA_ne_36:30.3	Te lokā tīhi vimokkhamukhehi.	30	
PA_ne_36:31.1	Tatridaṁ niyyānaṁ—	31	
PA_ne_36:32.1_0	Catasso paṭipadā, cattāro satipaṭṭhānā, cattāri jhānāni, cattāro vihārā, cattāro	32	
PA_ne_36:32.1_1	sammappadhānā, cattāro acchariyā abbhutā dhammā, cattāri adhiṭṭhānāni, catasso samādhibhāvanā,	32	
PA_ne_36:32.1_2	cattāro sukhabhāgiyā dhammā, catasso appamāṇā.	32	
PA_ne_36:33.1	Paṭhamā paṭipadā paṭhamaṁ satipaṭṭhānaṁ, dutiyā paṭipadā dutiyaṁ satipaṭṭhānaṁ, tatiyā paṭipadā tatiyaṁ satipaṭṭhānaṁ, catutthī paṭipadā catutthaṁ satipaṭṭhānaṁ.	33	
PA_ne_36:33.2	Paṭhamaṁ satipaṭṭhānaṁ paṭhamaṁ jhānaṁ, dutiyaṁ satipaṭṭhānaṁ dutiyaṁ jhānaṁ, tatiyaṁ satipaṭṭhānaṁ tatiyaṁ jhānaṁ, catutthaṁ satipaṭṭhānaṁ catutthaṁ jhānaṁ.	33	
PA_ne_36:33.3	Paṭhamaṁ jhānaṁ paṭhamo vihāro, dutiyaṁ jhānaṁ dutiyo vihāro, tatiyaṁ jhānaṁ tatiyo vihāro, catutthaṁ jhānaṁ catuttho vihāro.	33	
PA_ne_36:33.4	Paṭhamo vihāro paṭhamaṁ sammappadhānaṁ, dutiyo vihāro dutiyaṁ sammappadhānaṁ, tatiyo vihāro tatiyaṁ sammappadhānaṁ, catuttho vihāro catutthaṁ sammappadhānaṁ.	33	
PA_ne_36:33.5	Paṭhamaṁ sammappadhānaṁ paṭhamo acchariyo abbhuto dhammo, dutiyaṁ dutiyo, tatiyaṁ tatiyo, catutthaṁ sammappadhānaṁ catuttho acchariyo abbhuto dhammo.	33	
PA_ne_36:33.6_0	Paṭhamo acchariyo abbhuto dhammo paṭhamaṁ adhiṭṭhānaṁ, dutiyo acchariyo abbhuto dhammo	33	
PA_ne_36:33.6_1	dutiyaṁ adhiṭṭhānaṁ, tatiyo acchariyo abbhuto dhammo tatiyaṁ adhiṭṭhānaṁ, catuttho	33	
PA_ne_36:33.6_2	acchariyo abbhuto dhammo catutthaṁ adhiṭṭhānaṁ.	33	
PA_ne_36:33.7	Paṭhamaṁ adhiṭṭhānaṁ paṭhamā samādhibhāvanā, dutiyaṁ adhiṭṭhānaṁ dutiyā samādhibhāvanā, tatiyaṁ adhiṭṭhānaṁ tatiyā samādhibhāvanā, catutthaṁ adhiṭṭhānaṁ catutthī samādhibhāvanā.	33	
PA_ne_36:33.8_0	Paṭhamā samādhibhāvanā paṭhamo sukhabhāgiyo dhammo, dutiyā samādhibhāvanā dutiyo	33	
PA_ne_36:33.8_1	sukhabhāgiyo dhammo, tatiyā samādhibhāvanā tatiyo sukhabhāgiyo dhammo, catutthī samādhibhāvanā	33	
PA_ne_36:33.8_2	catuttho sukhabhāgiyo dhammo.	33	
PA_ne_36:33.9_0	Paṭhamo sukhabhāgiyo dhammo paṭhamaṁ appamāṇaṁ, dutiyo sukhabhāgiyo dhammo dutiyaṁ	33	
PA_ne_36:33.9_1	appamāṇaṁ, tatiyo sukhabhāgiyo dhammo tatiyaṁ appamāṇaṁ, catuttho sukhabhāgiyo dhammo	33	
PA_ne_36:33.9_2	catutthaṁ appamāṇaṁ.	33	
PA_ne_36:33.10_0	Paṭhamā paṭipadā bhāvitā bahulīkatā paṭhamaṁ satipaṭṭhānaṁ paripūreti, dutiyā paṭipadā	33	
PA_ne_36:33.10_1	bhāvitā bahulīkatā dutiyaṁ satipaṭṭhānaṁ paripūreti, tatiyā paṭipadā bhāvitā bahulīkatā	33	
PA_ne_36:33.10_2	tatiyaṁ satipaṭṭhānaṁ paripūreti, catutthī paṭipadā bhāvitā bahulīkatā catutthaṁ	33	
PA_ne_36:33.10_3	satipaṭṭhānaṁ paripūreti.	33	
PA_ne_36:33.11_0	Paṭhamo satipaṭṭhāno bhāvito bahulīkato paṭhamaṁ jhānaṁ paripūreti, dutiyo satipaṭṭhāno	33	
PA_ne_36:33.11_1	bhāvito bahulīkato dutiyaṁ jhānaṁ paripūreti, tatiyo satipaṭṭhāno bhāvito bahulīkato	33	
PA_ne_36:33.11_2	tatiyaṁ jhānaṁ paripūreti, catuttho satipaṭṭhāno bhāvito bahulīkato catutthaṁ jhānaṁ paripūreti.	33	
PA_ne_36:34.1_0	Paṭhamaṁ jhānaṁ bhāvitaṁ bahulīkataṁ paṭhamaṁ vihāraṁ paripūreti, dutiyaṁ jhānaṁ	34	
PA_ne_36:34.1_1	bhāvitaṁ bahulīkataṁ dutiyaṁ vihāraṁ paripūreti, tatiyaṁ jhānaṁ bhāvitaṁ bahulīkataṁ	34	
PA_ne_36:34.1_2	tatiyaṁ vihāraṁ paripūreti, catutthaṁ jhānaṁ bhāvitaṁ bahulīkataṁ catutthaṁ vihāraṁ paripūreti.	34	
PA_ne_36:34.2_0	Paṭhamo vihāro bhāvito bahulīkato anuppannānaṁ pāpakānaṁ akusalānaṁ dhammānaṁ anuppādaṁ	34	
PA_ne_36:34.2_1	paripūreti, dutiyo vihāro bhāvito bahulīkato uppannānaṁ pāpakānaṁ akusalānaṁ dhammānaṁ	34	
PA_ne_36:34.2_2	pahānaṁ paripūreti, tatiyo vihāro bhāvito bahulīkato anuppannānaṁ kusalānaṁ dhammānaṁ	34	
PA_ne_36:34.2_3	uppādaṁ paripūreti, catuttho vihāro bhāvito bahulīkato uppannānaṁ kusalānaṁ dhammānaṁ	34	
PA_ne_36:34.2_4	ṭhitiṁ asammosaṁ bhiyyobhāvaṁ paripūreti.	34	
PA_ne_36:34.3_0	Paṭhamaṁ sammappadhānaṁ bhāvitaṁ bahulīkataṁ mānappahānaṁ paripūreti, dutiyaṁ sammappadhānaṁ	34	
PA_ne_36:34.3_1	bhāvitaṁ bahulīkataṁ ālayasamugghātaṁ paripūreti, tatiyaṁ sammappadhānaṁ bhāvitaṁ	34	
PA_ne_36:34.3_2	bahulīkataṁ avijjāpahānaṁ paripūreti, catutthaṁ sammappadhānaṁ bhāvitaṁ bahulīkataṁ	34	
PA_ne_36:34.3_3	bhavūpasamaṁ paripūreti.	34	
PA_ne_36:34.4_0	Mānappahānaṁ bhāvitaṁ bahulīkataṁ saccādhiṭṭhānaṁ paripūreti, ālayasamugghāto bhāvito	34	
PA_ne_36:34.4_1	bahulīkato cāgādhiṭṭhānaṁ paripūreti, avijjāpahānaṁ bhāvitaṁ bahulīkataṁ paññādhiṭṭhānaṁ	34	
PA_ne_36:34.4_2	paripūreti, bhavūpasamo bhāvito bahulīkato upasamādhiṭṭhānaṁ paripūreti.	34	
PA_ne_36:34.5_0	Saccādhiṭṭhānaṁ bhāvitaṁ bahulīkataṁ chandasamādhiṁ paripūreti, cāgādhiṭṭhānaṁ bhāvitaṁ	34	
PA_ne_36:34.5_1	bahulīkataṁ vīriyasamādhiṁ paripūreti, paññādhiṭṭhānaṁ bhāvitaṁ bahulīkataṁ cittasamādhiṁ	34	
PA_ne_36:34.5_2	paripūreti, upasamādhiṭṭhānaṁ bhāvitaṁ bahulīkataṁ vīmaṁsāsamādhiṁ paripūreti.	34	
PA_ne_36:34.6_0	Chandasamādhi bhāvito bahulīkato indriyasaṁvaraṁ paripūreti, vīriyasamādhi bhāvito	34	
PA_ne_36:34.6_1	bahulīkato tapaṁ paripūreti, cittasamādhi bhāvito bahulīkato buddhiṁ paripūreti,	34	
PA_ne_36:34.6_2	vīmaṁsāsamādhi bhāvito bahulīkato sabbūpadhipaṭinissaggaṁ paripūreti.	34	
PA_ne_36:34.7_0	Indriyasaṁvaro bhāvito bahulīkato mettaṁ paripūreti, tapo bhāvito bahulīkato karuṇaṁ	34	
PA_ne_36:34.7_1	paripūreti, buddhi bhāvitā bahulīkatā muditaṁ paripūreti, sabbūpadhipaṭinissaggo	34	
PA_ne_36:34.7_2	bhāvito bahulīkato upekkhaṁ paripūreti.	34	
PA_ne_36:35.1_0	Tattha imā catasso disā paṭhamā paṭipadā paṭhamo satipaṭṭhāno paṭhamaṁ jhānaṁ paṭhamo	35	
PA_ne_36:35.1_1	vihāro paṭhamo sammappadhāno paṭhamo acchariyo abbhuto dhammo saccādhiṭṭhānaṁ chandasamādhi	35	
PA_ne_36:35.1_2	indriyasaṁvaro mettā iti paṭhamā disā.	35	
PA_ne_36:36.1	Dutiyā paṭipadā dutiyo satipaṭṭhāno dutiyaṁ jhānaṁ dutiyo vihāro dutiyo sammappadhāno dutiyo acchariyo abbhuto dhammo bhavādhiṭṭhānaṁ vīriyasamādhi tapo karuṇā iti dutiyā disā.	36	
PA_ne_36:37.1	Tatiyā paṭipadā tatiyo satipaṭṭhāno tatiyaṁ jhānaṁ tatiyo vihāro tatiyo sammappadhāno tatiyo acchariyo abbhuto dhammo paññādhiṭṭhānaṁ cittasamādhi buddhi muditā iti tatiyā disā.	37	
PA_ne_36:38.1_0	Catutthī paṭipadā catuttho satipaṭṭhāno catutthaṁ jhānaṁ catuttho vihāro catuttho	38	
PA_ne_36:38.1_1	sammappadhāno catuttho acchariyo abbhuto dhammo upasamādhiṭṭhānaṁ vīmaṁsāsamādhi	38	
PA_ne_36:38.1_2	sabbūpadhipaṭinissaggo upekkhā iti catutthī disā.	38	
PA_ne_36:39.1_0	Tattha paṭhamā paṭipadā paṭhamo satipaṭṭhāno paṭhamaṁ jhānaṁ paṭhamo vihāro paṭhamo	39	
PA_ne_36:39.1_1	sammappadhāno paṭhamo acchariyo abbhuto dhammo saccādhiṭṭhānaṁ chandasamādhi indriyasaṁvaro,	39	
PA_ne_36:39.1_2	mettā iti imesaṁ dasannaṁ suttānaṁ eko attho, byañjanameva nānaṁ.	39	
PA_ne_36:39.2	Idaṁ rāgacaritassa puggalassa bhesajjaṁ.	39	
PA_ne_36:40.1_0	Dutiyā paṭipadā dutiyo satipaṭṭhāno dutiyaṁ jhānaṁ dutiyo vihāro dutiyo sammappadhāno	40	
PA_ne_36:40.1_1	dutiyo acchariyo abbhuto dhammo cāgādhiṭṭhānaṁ vīriyasamādhi tapo karuṇā iti imesaṁ	40	
PA_ne_36:40.1_2	dasannaṁ suttānaṁ eko attho, byañjanameva nānaṁ.	40	
PA_ne_36:40.2	Idaṁ dosacaritassa puggalassa bhesajjaṁ.	40	
PA_ne_36:41.1_0	Tatiyā paṭipadā tatiyo satipaṭṭhāno tatiyaṁ jhānaṁ tatiyo vihāro tatiyo sammappadhāno	41	
PA_ne_36:41.1_1	tatiyo acchariyo abbhuto dhammo paññādhiṭṭhānaṁ cittasamādhi buddhi muditā iti imesaṁ	41	
PA_ne_36:41.1_2	dasannaṁ suttānaṁ eko attho, byañjanameva nānaṁ.	41	
PA_ne_36:41.2	Idaṁ diṭṭhicaritassa mandassa bhesajjaṁ.	41	
PA_ne_36:42.1_0	Catutthī paṭipadā catuttho satipaṭṭhāno catutthaṁ jhānaṁ catuttho vihāro catuttho	42	
PA_ne_36:42.1_1	sammappadhāno catuttho acchariyo abbhuto dhammo upasamādhiṭṭhānaṁ vīmaṁsāsamādhi	42	
PA_ne_36:42.1_2	sabbūpadhipaṭinissaggo upekkhā iti imesaṁ dasannaṁ suttānaṁ eko attho, byañjanameva nānaṁ.	42	
PA_ne_36:42.2	Idaṁ diṭṭhicaritassa udattassa bhesajjaṁ.	42	
PA_ne_36:43.1_0	Tattha dukkhā ca paṭipadā dandhābhiññā dukkhā ca paṭipadā khippābhiññā appaṇihitaṁ	43	
PA_ne_36:43.1_1	vimokkhamukhaṁ, sukhā paṭipadā dandhābhiññā suññataṁ vimokkhamukhaṁ, sukhā paṭipadā	43	
PA_ne_36:43.1_2	khippābhiññā animittaṁ vimokkhamukhaṁ.	43	
PA_ne_36:44.1	Tattha kāye kāyānupassitā satipaṭṭhānañca vedanāsu vedanānupassitā satipaṭṭhānañca appaṇihitaṁ vimokkhamukhaṁ, citte cittānupassitā suññataṁ vimokkhamukhaṁ.	44	
PA_ne_36:44.2	Dhammesu dhammānupassitā animittaṁ vimokkhamukhaṁ.	44	
PA_ne_36:45.1	Tattha paṭhamañca jhānaṁ dutiyañca jhānaṁ appaṇihitaṁ vimokkhamukhaṁ, tatiyaṁ jhānaṁ suññataṁ vimokkhamukhaṁ, catutthaṁ jhānaṁ animittaṁ vimokkhamukhaṁ.	45	
PA_ne_36:46.1	Tattha paṭhamo ca vihāro dutiyo ca vihāro appaṇihitaṁ vimokkhamukhaṁ, tatiyo vihāro suññataṁ vimokkhamukhaṁ, catuttho vihāro animittaṁ vimokkhamukhaṁ.	46	
PA_ne_36:47.1_0	Yattha paṭhamañca sammappadhānaṁ dutiyañca sammappadhānaṁ appaṇihitaṁ vimokkhamukhaṁ,	47	
PA_ne_36:47.1_1	tatiyaṁ sammappadhānaṁ suññataṁ vimokkhamukhaṁ, catutthaṁ sammappadhānaṁ animittaṁ vimokkhamukhaṁ.	47	
PA_ne_36:48.1	Tattha mānappahānañca ālayasamugghāto ca appaṇihitaṁ vimokkhamukhaṁ, avijjāpahānaṁ suññataṁ vimokkhamukhaṁ, bhavūpasamo animittaṁ vimokkhamukhaṁ.	48	
PA_ne_36:49.1	Tattha saccādhiṭṭhānañca cāgādhiṭṭhānañca appaṇihitaṁ vimokkhamukhaṁ, paññādhiṭṭhānaṁ suññataṁ vimokkhamukhaṁ, upasamādhiṭṭhānaṁ animittaṁ vimokkhamukhaṁ.	49	
PA_ne_36:50.1	Tattha chandasamādhi ca vīriyasamādhi ca appaṇihitaṁ vimokkhamukhaṁ, cittasamādhi suññataṁ vimokkhamukhaṁ, vīmaṁsāsamādhi animittaṁ vimokkhamukhaṁ.	50	
PA_ne_36:51.1	Tattha indriyasaṁvaro ca tapo ca appaṇihitaṁ vimokkhamukhaṁ, buddhi suññataṁ vimokkhamukhaṁ sabbūpadhipaṭinissaggo animittaṁ vimokkhamukhaṁ.	51	
PA_ne_36:52.1	Tattha mettā ca karuṇā ca appaṇihitaṁ vimokkhamukhaṁ, muditā suññataṁ vimokkhamukhaṁ upekkhā animittaṁ vimokkhamukhaṁ.	52	
PA_ne_36:53.1	Tesaṁ vikkīḷitaṁ.	53	
PA_ne_36:53.2	Cattāro āhārā tesaṁ paṭipakkho catasso paṭipadā …pe…	53	
PA_ne_36:53.3	cattāro vipallāsā tesaṁ paṭipakkho cattāro satipaṭṭhānā.	53	
PA_ne_36:53.4	Cattāri upādānāni tesaṁ paṭipakkho cattāri jhānāni.	53	
PA_ne_36:53.5	Cattāro yogā tesaṁ paṭipakkho cattāro vihārā.	53	
PA_ne_36:53.6	Cattāro ganthā tesaṁ paṭipakkho cattāro sammappadhānā.	53	
PA_ne_36:53.7	Cattāro āsavā tesaṁ paṭipakkho cattāro acchariyā abbhutā dhammā.	53	
PA_ne_36:53.8	Cattāro oghā tesaṁ paṭipakkho cattāri adhiṭṭhānāni.	53	
PA_ne_36:53.9	Cattāro sallā tesaṁ paṭipakkho catasso samādhibhāvanā.	53	
PA_ne_36:53.10	Catasso viññāṇaṭṭhitiyo tāsaṁ paṭipakkho cattāro sukhabhāgiyā dhammā.	53	
PA_ne_36:53.11	Cattāri agatigamanāni tesaṁ paṭipakkho catasso appamāṇā.	53	
PA_ne_36:54.1	Sīhā buddhā paccekabuddhā sāvakā ca hatarāgadosamohā, tesaṁ vikkīḷitaṁ bhāvanā sacchikiriyā byantīkiriyā ca.	54	
PA_ne_36:54.2	Vikkīḷitaṁ indriyādhiṭṭhānaṁ vikkīḷitaṁ vipariyāsānadhiṭṭhānañca.	54	
PA_ne_36:54.3	Indriyāni saddhammagocaro vipariyāsā kilesagocaro.	54	
PA_ne_36:54.4	Ayaṁ vuccati sīhavikkīḷitassa ca nayassa disālocanassa ca nayassa bhūmīti.	54	
PA_ne_36:54.5	Tenāha “yo neti vipallāsehi saṅkilese”ti.	54	
PA_ne_36:54.6	Veyyākaraṇesu hi ye “kusalākusalā”ti ca.	54	
PA_ne_36:55.1	Tattha ye dukkhāya paṭipadāya dandhābhiññāya khippābhiññāya ca niyyanti, ime dve puggalā;	55	
PA_ne_36:55.2	ye sukhāya paṭipadāya dandhābhiññāya khippābhiññāya ca niyyanti, ime dve puggalā.	55	
PA_ne_36:55.3_0	Tesaṁ catunnaṁ puggalānaṁ ayaṁ saṅkileso, cattāro āhārā, cattāro vipallāsā, cattāri	55	
PA_ne_36:55.3_1	upādānāni, cattāro yogā, cattāro ganthā, cattāro āsavā, cattāro oghā, cattāro sallā,	55	
PA_ne_36:55.3_2	catasso viññāṇaṭṭhitiyo, cattāri agatigamanānīti.	55	
PA_ne_36:55.4_0	Tesaṁ catunnaṁ puggalānaṁ idaṁ vodānaṁ, catasso paṭipadā, cattāro satipaṭṭhānā, cattāri	55	
PA_ne_36:55.4_1	jhānāni, cattāro vihārā, cattāro sammappadhānā, cattāro acchariyā abbhutā dhammā,	55	
PA_ne_36:55.4_2	cattāri adhiṭṭhānāni, catasso samādhibhāvanā, cattāro sukhabhāgiyā dhammā, catasso appamāṇā iti.	55	
PA_ne_36:56.1	Tattha ye dukkhāya paṭipadāya dandhābhiññāya khippābhiññāya ca niyyanti ime dve puggalā.	56	
PA_ne_36:56.2	Ye sukhāya paṭipadāya dandhābhiññāya khippābhiññāya ca niyyanti, ime dve puggalā.	56	
PA_ne_36:56.3	Tattha yo sukhāya paṭipadāya khippābhiññāya niyyāti, ayaṁ ugghaṭitaññū.	56	
PA_ne_36:56.4	Yo sādhāraṇāya, ayaṁ vipañcitaññū.	56	
PA_ne_36:56.5	Yo dukkhāya paṭipadāya dandhābhiññāya niyyāti, ayaṁ neyyo.	56	
PA_ne_36:57.1	Tattha bhagavā ugghaṭitaññussa puggalassa samathaṁ upadisati, neyyassa vipassanaṁ, samathavipassanaṁ vipañcitaññussa.	57	
PA_ne_36:57.2_0	Tattha bhagavā ugghaṭitaññussa puggalassa mudukaṁ dhammadesanaṁ upadisati, tikkhaṁ	57	
PA_ne_36:57.2_1	neyyassa, mudutikkhaṁ vipañcitaññussa, tattha bhagavā ugghaṭitaññussa puggalassa	57	
PA_ne_36:57.2_2	saṅkhittena dhammaṁ desayati, saṅkhittavitthārena vipañcitaññussa, vitthārena neyyassa.	57	
PA_ne_36:57.3	Tattha bhagavā ugghaṭitaññussa puggalassa nissaraṇaṁ upadisati, vipañcitaññussa ādīnavañca nissaraṇañca upadisati, neyyassa assādañca ādīnavañca nissaraṇañca upadisati.	57	
PA_ne_36:57.4	Tattha bhagavā ugghaṭitaññussa adhipaññāsikkhaṁ paññāpayati, adhicittaṁ vipañcitaññussa, adhisīlaṁ neyyassa.	57	
PA_ne_36:58.1	Tattha ye dukkhāya paṭipadāya dandhābhiññāya khippābhiññāya ca niyyanti, ime dve puggalā.	58	
PA_ne_36:58.2	Ye sukhāya paṭipadāya dandhābhiññāya khippābhiññāya ca niyyanti.	58	
PA_ne_36:58.3	Ime dve puggalā.	58	
PA_ne_36:58.4	Iti kho cattāri hutvā tīṇi bhavanti ugghaṭitaññū vipañcitaññū neyyoti.	58	
PA_ne_36:59.1	Tesaṁ tiṇṇaṁ puggalānaṁ ayaṁ saṅkileso, tīṇi akusalamūlāni lobho akusalamūlaṁ doso akusalamūlaṁ moho akusalamūlaṁ, tīṇi duccaritāni—	59	
PA_ne_36:59.2	kāyaduccaritaṁ vacīduccaritaṁ manoduccaritaṁ;	59	
PA_ne_36:59.3	tayo akusalavitakkā—	59	
PA_ne_36:59.4	kāmavitakko byāpādavitakko vihiṁsāvitakko;	59	
PA_ne_36:59.5	tisso akusalasaññā—	59	
PA_ne_36:59.6	kāmasaññā byāpādasaññā vihiṁsāsaññā;	59	
PA_ne_36:59.7	tisso viparītasaññā—	59	
PA_ne_36:59.8	niccasaññā sukhasaññā attasaññā;	59	
PA_ne_36:59.9	tisso vedanā—	59	
PA_ne_36:59.10	sukhā vedanā dukkhā vedanā adukkhamasukhā vedanā;	59	
PA_ne_36:59.11	tisso dukkhatā—	59	
PA_ne_36:59.12	dukkhadukkhatā saṅkhāradukkhatā vipariṇāmadukkhatā;	59	
PA_ne_36:59.13	tayo aggī—	59	
PA_ne_36:59.14	rāgaggi dosaggi mohaggi;	59	
PA_ne_36:59.15	tayo sallā—	59	
PA_ne_36:59.16	rāgasallo dosasallo mohasallo;	59	
PA_ne_36:59.17	tisso jaṭā—	59	
PA_ne_36:59.18	rāgajaṭā dosajaṭā mohajaṭā;	59	
PA_ne_36:59.19	tisso akusalūpaparikkhā—	59	
PA_ne_36:59.20	akusalaṁ kāyakammaṁ akusalaṁ vacīkammaṁ akusalaṁ manokammaṁ.	59	
PA_ne_36:59.21	Tisso vipattiyo—	59	
PA_ne_36:59.22	sīlavipatti diṭṭhivipatti ācāravipattīti.	59	
PA_ne_36:59.23	Tesaṁ tiṇṇaṁ puggalānaṁ idaṁ vodānaṁ.	59	
PA_ne_36:59.24	Tīṇi kusalamūlāni—	59	
PA_ne_36:59.25	alobho kusalamūlaṁ adoso kusalamūlaṁ amoho kusalamūlaṁ.	59	
PA_ne_36:59.26	Tīṇi sucaritāni—	59	
PA_ne_36:59.27	kāyasucaritaṁ vacīsucaritaṁ manosucaritaṁ.	59	
PA_ne_36:59.28	Tayo kusalavitakkā—	59	
PA_ne_36:59.29	nekkhammavitakko abyāpādavitakko avihiṁsāvitakko.	59	
PA_ne_36:59.30	Tayo samādhī—	59	
PA_ne_36:59.31	savitakko savicāro samādhi avitakko vicāramatto samādhi avitakko avicāro samādhi.	59	
PA_ne_36:59.32	Tisso kusalasaññā—	59	
PA_ne_36:59.33	nekkhammasaññā abyāpādasaññā avihiṁsāsaññā.	59	
PA_ne_36:59.34	Tisso aviparītasaññā—	59	
PA_ne_36:59.35	aniccasaññā dukkhasaññā anattasaññā.	59	
PA_ne_36:59.36	Tisso kusalūpaparikkhā—	59	
PA_ne_36:59.37	kusalaṁ kāyakammaṁ kusalaṁ vacīkammaṁ kusalaṁ manokammaṁ.	59	
PA_ne_36:59.38	Tīṇi soceyyāni—	59	
PA_ne_36:59.39	kāyasoceyyaṁ vacīsoceyyaṁ manosoceyyaṁ;	59	
PA_ne_36:59.40	tisso sampattiyo—	59	
PA_ne_36:59.41	sīlasampatti samādhisampatti paññāsampatti.	59	
PA_ne_36:59.42	Tisso sikkhā—	59	
PA_ne_36:59.43	adhisīlasikkhā adhicittasikkhā adhipaññāsikkhā;	59	
PA_ne_36:59.44	tayo khandhā—	59	
PA_ne_36:59.45	sīlakkhandho samādhikkhandho paññākkhandho.	59	
PA_ne_36:59.46	Tīṇi vimokkhamukhāni—	59	
PA_ne_36:59.47	suññataṁ animittaṁ appaṇihitanti.	59	
PA_ne_36:60.1	Iti kho cattāri hutvā tīṇi bhavanti, tīṇi hutvā dve bhavanti taṇhācarito ca diṭṭhicarito ca.	60	
PA_ne_36:61.1_0	Tesaṁ dvinnaṁ puggalānaṁ ayaṁ saṅkileso, taṇhā ca avijjā ca ahirikañca anottappañca	61	
PA_ne_36:61.1_1	assati ca asampajaññañca ayoniso manasikāro ca kosajjañca dovacassañca ahaṅkāro ca	61	
PA_ne_36:61.1_2	mamaṅkāro ca assaddhā ca pamādo ca asaddhammassavanañca asaṁvaro ca abhijjhā ca byāpādo	61	
PA_ne_36:61.1_3	ca nīvaraṇañca saṁyojanañca kodho ca upanāho ca makkho ca palāso ca issā ca maccherañca	61	
PA_ne_36:61.1_4	māyā ca sāṭheyyañca sassatadiṭṭhi ca ucchedadiṭṭhi cāti.	61	
PA_ne_36:62.1_0	Tesaṁ dvinnaṁ puggalānaṁ idaṁ vodānaṁ, samatho ca vipassanā ca hirī ca ottappañca	62	
PA_ne_36:62.1_1	sati ca sampajaññañca yoniso manasikāro ca vīriyārambho ca sovacassañca dhamme ñāṇañca	62	
PA_ne_36:62.1_2	anvaye ñāṇañca khaye ñāṇañca anuppāde ñāṇañca saddhā ca appamādo ca saddhammassavanañca	62	
PA_ne_36:62.1_3	saṁvaro ca anabhijjhā ca abyāpādo ca rāgavirāgā ca cetovimutti avijjāvirāgā ca paññāvimutti	62	
PA_ne_36:62.1_4	abhisamayo ca appicchatā ca santuṭṭhi ca akkodho ca anupanāho ca amakkho ca apalāso	62	
PA_ne_36:62.1_5	ca issāpahānañca macchariyappahānañca vijjā ca vimutti ca saṅkhatārammaṇo ca vimokkho	62	
PA_ne_36:62.1_6	asaṅkhatārammaṇo ca vimokkho saupādisesā ca nibbānadhātu anupādisesā ca nibbānadhātūti.	62	
PA_ne_36:63.1	Ayaṁ vuccati tipukkhalassa ca nayassa aṅkusassa ca nayassa bhūmīti.	63	
PA_ne_36:63.2	Tenāha “yo akusale samūlehi netī”ti “oloketvā disalocanenā”ti ca.	63	
PA_ne_36:63.3	Niyuttaṁ nayasamuṭṭhānaṁ.	63	
