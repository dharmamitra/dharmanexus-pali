segmentnr	original	folio	analyzed
PA_mil_2:0.1	Milindapañha	0	
PA_mil_2:0.2	Bāhirakathā	0	
PA_mil_2:0.3	1. Pubbayogādi	0	
PA_mil_2:1.1	Pubbayogoti tesaṁ pubbakammaṁ.	1	
PA_mil_2:1.2_0	Atīte kira kassapassa bhagavato sāsane vattamāne gaṅgāya samīpe ekasmiṁ āvāse mahābhikkhusaṅgho	1	
PA_mil_2:1.2_1	paṭivasati, tattha vattasīlasampannā bhikkhū pātova uṭṭhāya yaṭṭhisammajjaniyo ādāya	1	
PA_mil_2:1.2_2	buddhaguṇe āvajjentā aṅgaṇaṁ sammajjitvā kacavarabyūhaṁ karonti.	1	
PA_mil_2:1.3	Atheko bhikkhu ekaṁ sāmaṇeraṁ “ehi, sāmaṇera, imaṁ kacavaraṁ chaḍḍehī”ti—	1	
PA_mil_2:1.4	āha, so asuṇanto viya gacchati, so dutiyampi …	1	
PA_mil_2:1.5	tatiyampi āmantiyamāno asuṇanto viya gacchateva.	1	
PA_mil_2:1.6	Tato so bhikkhu “dubbaco vatāyaṁ sāmaṇero”ti kuddho sammajjanidaṇḍena pahāraṁ adāsi.	1	
PA_mil_2:1.7_0	Tato so rodanto bhayena kacavaraṁ chaḍḍento “iminā kacavarachaḍḍanapuññakammena yāvāhaṁ	1	
PA_mil_2:1.7_1	nibbānaṁ pāpuṇāmi, etthantare nibbattanibbattaṭṭhāne majjhanhikasūriyo viya mahesakkho	1	
PA_mil_2:1.7_2	mahātejo bhaveyyan”ti—	1	
PA_mil_2:1.8	paṭhamaṁ patthanaṁ paṭṭhapesi.	1	
PA_mil_2:1.9_0	Kacavaraṁ chaḍḍetvā nahānatthāya gaṅgātitthaṁ gato gaṅgāya ūmivegaṁ gaggarāyamānaṁ	1	
PA_mil_2:1.9_1	disvā “yāvāhaṁ nibbānaṁ pāpuṇāmi, etthantare nibbattanibbattaṭṭhāne ayaṁ ūmivego	1	
PA_mil_2:1.9_2	viya ṭhānuppattikapaṭibhāno bhaveyyaṁ akkhayapaṭibhāno”ti—	1	
PA_mil_2:1.10	dutiyampi patthanaṁ paṭṭhapesi.	1	
PA_mil_2:2.1_0	Sopi bhikkhu sammajjanisālāya sammajjaniṁ ṭhapetvā nahānatthāya gaṅgātitthaṁ gacchanto	2	
PA_mil_2:2.1_1	sāmaṇerassa patthanaṁ sutvā “esa mayā payojitopi tāva evaṁ pattheti, mayhaṁ kiṁ na samijjhissatī”ti—	2	
PA_mil_2:2.2_0	cintetvā “yāvāhaṁ nibbānaṁ pāpuṇāmi, etthantare nibbattanibbattaṭṭhāne ayaṁ gaṅgāūmivego	2	
PA_mil_2:2.2_1	viya akkhayapaṭibhāno bhaveyyaṁ, iminā pucchitapucchitaṁ sabbaṁ pañhapaṭibhānaṁ vijaṭetuṁ	2	
PA_mil_2:2.2_2	nibbeṭhetuṁ samattho bhaveyyan”ti—	2	
PA_mil_2:2.3	patthanaṁ paṭṭhapesi.	2	
PA_mil_2:3.1	Te ubhopi devesu ca manussesu ca saṁsarantā ekaṁ buddhantaraṁ khepesuṁ.	3	
PA_mil_2:3.2_0	Atha amhākaṁ bhagavatāpi yathā moggaliputtatissatthero dissati, evametepi dissanti	3	
PA_mil_2:3.2_1	mama parinibbānato pañcavassasate atikkante ete uppajjissanti, yaṁ mayā sukhumaṁ	3	
PA_mil_2:3.2_2	katvā desitaṁ dhammavinayaṁ, taṁ ete pañhapucchanaopammayuttivasena nijjaṭaṁ niggumbaṁ	3	
PA_mil_2:3.2_3	katvā vibhajissantīti niddiṭṭhā.	3	
PA_mil_2:4.1	Tesu sāmaṇero jambudīpe sāgalanagare milindo nāma rājā ahosi.	4	
PA_mil_2:4.2	Paṇḍito byatto medhāvī paṭibalo atītānāgatapaccuppannānaṁ mantayogavidhānakiriyānaṁ, karaṇakāle nisammakārī hoti, bahūni cassa satthāni uggahitāni honti.	4	
PA_mil_2:4.3	Seyyathidaṁ—	4	
PA_mil_2:4.4_0	suti sammuti saṅkhyā yogā nīti visesikā gaṇikā gandhabbā tikicchā catubbedā purāṇā	4	
PA_mil_2:4.4_1	itihāsā jotisā māyā ketu mantanā yuddhā chandasā buddhavacanena ekūnavīsati, vitaṇḍavādī	4	
PA_mil_2:4.4_2	durāsado duppasaho puthutitthakarānaṁ aggamakkhāyati, sakalajambudīpe milindena raññā	4	
PA_mil_2:4.4_3	samo koci nāhosi yadidaṁ thāmena javena sūrena paññāya, aḍḍho mahaddhano mahābhogo anantabalavāhano.	4	
PA_mil_2:5.1_0	Athekadivasaṁ milindo rājā anantabalavāhanaṁ caturaṅginiṁ balaggasenābyūhaṁ dassanakamyatāya	5	
PA_mil_2:5.1_1	nagarā nikkhamitvā bahinagare senaṅgadassanaṁ katvā sāretvā so rājā bhassappavādako	5	
PA_mil_2:5.1_2	lokāyatavitaṇḍajanasallāpaplavacittakotūhalo visārado vijambhako sūriyaṁ oloketvā amacce āmantesi—	5	
PA_mil_2:5.2_0	“bahu bhaṇe tāva divasāvaseso kiṁ karissāma, idāneva nagaraṁ pavisitvā atthi koci	5	
PA_mil_2:5.2_1	paṇḍito samaṇo vā brāhmaṇo vā saṅghī gaṇī gaṇācariyo api arahantaṁ sammāsambuddhaṁ	5	
PA_mil_2:5.2_2	paṭijānamāno, yo mayā saddhiṁ sallapituṁ sakkoti kaṅkhaṁ paṭivinetuṁ, taṁ upasaṅkamitvā	5	
PA_mil_2:5.2_3	pañhaṁ pucchissāma, kaṅkhaṁ paṭivinayissāmā”ti.	5	
PA_mil_2:6.1	Evaṁ vutte, pañcasatā yonakā rājānaṁ milindaṁ etadavocuṁ—	6	
PA_mil_2:6.2_0	“atthi, mahārāja, cha satthāro pūraṇo kassapo makkhaligosālo nigaṇṭho nāṭaputto sañjayo	6	
PA_mil_2:6.2_1	belaṭṭhaputto ajito kesakambalo pakudho kaccāyano, te saṅghino gaṇino gaṇācariyakā	6	
PA_mil_2:6.2_2	ñātā yasassino titthakarā sādhusammatā bahujanassa, gaccha tvaṁ, mahārāja, te pañhaṁ	6	
PA_mil_2:6.2_3	pucchassu, kaṅkhaṁ paṭivinayassū”ti.	6	
PA_mil_2:7.1_0	Atha kho milindo rājā pañcahi yonakasatehi parivuto bhadravāhanaṁ rathavaramāruyha	7	
PA_mil_2:7.1_1	yena pūraṇo kassapo tenupasaṅkami, upasaṅkamitvā pūraṇena kassapena saddhiṁ sammodi,	7	
PA_mil_2:7.1_2	sammodanīyaṁ kathaṁ sāraṇīyaṁ vītisāretvā ekamantaṁ nisīdi, ekamantaṁ nisinno kho	7	
PA_mil_2:7.1_3	milindo rājā pūraṇaṁ kassapaṁ etadavoca—	7	
PA_mil_2:7.2	“ko, bhante kassapa, lokaṁ pāletī”ti?	7	
PA_mil_2:7.3	“Pathavī, mahārāja, lokaṁ pāletī”ti.	7	
PA_mil_2:7.4	“Yadi, bhante kassapa, pathavī lokaṁ pāleti, atha kasmā avīcinirayaṁ gacchantā sattā pathaviṁ atikkamitvā gacchantī”ti?	7	
PA_mil_2:7.5	Evaṁ vutte, pūraṇo kassapo neva sakkhi ogilituṁ, no sakkhi uggilituṁ, adhomukho pattakkhandho tuṇhībhūto pajjhāyanto nisīdi.	7	
PA_mil_2:8.1	Atha kho milindo rājā makkhaliṁ gosālaṁ etadavoca—	8	
PA_mil_2:8.2	“atthi, bhante gosāla, kusalākusalāni kammāni, atthi sukatadukkaṭānaṁ kammānaṁ phalaṁ vipāko”ti?	8	
PA_mil_2:8.3	“Natthi, mahārāja, kusalākusalāni kammāni, natthi sukatadukkaṭānaṁ kammānaṁ phalaṁ vipāko.	8	
PA_mil_2:8.4_0	Ye te, mahārāja, idha loke khattiyā, te paralokaṁ gantvāpi puna khattiyāva bhavissanti,	8	
PA_mil_2:8.4_1	ye te brāhmaṇā vessā suddā caṇḍālā pukkusā, te paralokaṁ gantvāpi puna brāhmaṇā vessā	8	
PA_mil_2:8.4_2	suddā caṇḍālā pukkusāva bhavissanti.	8	
PA_mil_2:8.5	Kiṁ kusalākusalehi kammehī”ti?	8	
PA_mil_2:8.6_0	“Yadi, bhante gosāla, idha loke khattiyā brāhmaṇā vessā suddā caṇḍālā pukkusā, te	8	
PA_mil_2:8.6_1	paralokaṁ gantvāpi puna khattiyā brāhmaṇā vessā suddā caṇḍālā pukkusāva bhavissanti,	8	
PA_mil_2:8.6_2	natthi kusalākusalehi kammehi karaṇīyaṁ.	8	
PA_mil_2:8.7	Tena hi, bhante gosāla, ye te idha loke hatthacchinnā, te paralokaṁ gantvāpi puna hatthacchinnāva bhavissanti.	8	
PA_mil_2:8.8	Ye pādacchinnā, te pādacchinnāva bhavissanti.	8	
PA_mil_2:8.9	Ye hatthapādacchinnā, te hatthapādacchinnāva bhavissanti.	8	
PA_mil_2:8.10	Ye kaṇṇacchinnā, te kaṇṇacchinnāva bhavissanti.	8	
PA_mil_2:8.11	Ye nāsacchinnā, te nāsacchinnāva bhavissanti.	8	
PA_mil_2:8.12	Ye kaṇṇanāsacchinnā, te kaṇṇanāsacchinnāva bhavissantī”ti.	8	
PA_mil_2:8.13	Evaṁ vutte, gosālo tuṇhī ahosi.	8	
PA_mil_2:9.1	Atha kho milindassa rañño etadahosi—	9	
PA_mil_2:9.2	“tuccho vata bho jambudīpo, palāpo vata bho jambudīpo, natthi koci samaṇo vā brāhmaṇo vā, yo mayā saddhiṁ sallapituṁ sakkoti kaṅkhaṁ paṭivinetun”ti.	9	
PA_mil_2:10.1	Atha kho milindo rājā amacce āmantesi—	10	
PA_mil_2:10.2	“ramaṇīyā vata bho dosinā ratti, kaṁ nu khvajja samaṇaṁ vā brāhmaṇaṁ vā upasaṅkameyyāma pañhaṁ pucchituṁ, ko mayā saddhiṁ sallapituṁ sakkoti kaṅkhaṁ paṭivinetun”ti?	10	
PA_mil_2:10.3	Evaṁ vutte, amaccā tuṇhībhūtā rañño mukhaṁ olokayamānā aṭṭhaṁsu.	10	
PA_mil_2:11.1_0	Tena kho pana samayena sāgalanagaraṁ dvādasa vassāni suññaṁ ahosi samaṇabrāhmaṇagahapatipaṇḍitehi,	11	
PA_mil_2:11.1_1	yattha samaṇabrāhmaṇagahapatipaṇḍitā paṭivasantīti suṇāti, tattha gantvā rājā te	11	
PA_mil_2:11.1_2	pañhaṁ pucchati, te sabbepi pañhavisajjanena rājānaṁ ārādhetuṁ asakkontā yena vā tena vā pakkamanti.	11	
PA_mil_2:11.2	Ye aññaṁ disaṁ na pakkamanti, te sabbe tuṇhībhūtā acchanti.	11	
PA_mil_2:11.3	Bhikkhū pana yebhuyyena himavantameva gacchanti.	11	
PA_mil_2:12.1	Tena kho pana samayena koṭisatā arahanto himavante pabbate rakkhitatale paṭivasanti.	12	
PA_mil_2:12.2	Atha kho āyasmā assagutto dibbāya sotadhātuyā milindassa rañño vacanaṁ sutvā yugandharamatthake bhikkhusaṅghaṁ sannipātetvā bhikkhū pucchi—	12	
PA_mil_2:12.3	“atthāvuso koci bhikkhu paṭibalo milindena raññā saddhiṁ sallapituṁ kaṅkhaṁ paṭivinetun”ti?	12	
PA_mil_2:13.1	Evaṁ vutte, koṭisatā arahanto tuṇhī ahesuṁ.	13	
PA_mil_2:13.2	Dutiyampi …	13	
PA_mil_2:13.3	tatiyampi puṭṭhā tuṇhī ahesuṁ.	13	
PA_mil_2:13.4	Atha kho āyasmā assagutto bhikkhusaṅghaṁ etadavoca—	13	
PA_mil_2:13.5_0	“atthāvuso tāvatiṁsabhavane vejayantassa pācīnato ketumatī nāma vimānaṁ, tattha mahāseno	13	
PA_mil_2:13.5_1	nāma devaputto paṭivasati, so paṭibalo tena milindena raññā saddhiṁ sallapituṁ kaṅkhaṁ paṭivinetun”ti.	13	
PA_mil_2:14.1	Atha kho koṭisatā arahanto yugandharapabbate antarahitā tāvatiṁsabhavane pāturahesuṁ.	14	
PA_mil_2:14.2_0	Addasā kho sakko devānamindo te bhikkhū dūratova āgacchante, disvāna yenāyasmā assagutto	14	
PA_mil_2:14.2_1	tenupasaṅkami, upasaṅkamitvā āyasmantaṁ assaguttaṁ abhivādetvā ekamantaṁ aṭṭhāsi,	14	
PA_mil_2:14.2_2	ekamantaṁ ṭhito kho sakko devānamindo āyasmantaṁ assaguttaṁ etadavoca—	14	
PA_mil_2:14.3	“mahā kho, bhante, bhikkhusaṅgho anuppatto, ahaṁ saṅghassa ārāmiko, kenattho, kiṁ mayā karaṇīyan”ti?	14	
PA_mil_2:15.1	Atha kho āyasmā assagutto sakkaṁ devānamindaṁ etadavoca—	15	
PA_mil_2:15.2_0	“ayaṁ kho, mahārāja, jambudīpe sāgalanagare milindo nāma rājā vitaṇḍavādī durāsado	15	
PA_mil_2:15.2_1	duppasaho puthutitthakarānaṁ aggamakkhāyati, so bhikkhusaṅghaṁ upasaṅkamitvā diṭṭhivādena	15	
PA_mil_2:15.2_2	pañhaṁ pucchitvā bhikkhusaṅghaṁ viheṭhetī”ti.	15	
PA_mil_2:16.1	Atha kho sakko devānamindo āyasmantaṁ assaguttaṁ etadavoca—	16	
PA_mil_2:16.2_0	“ayaṁ kho, bhante, milindo rājā ito cuto manussesu uppanno, eso kho, bhante, ketumativimāne	16	
PA_mil_2:16.2_1	mahāseno nāma devaputto paṭivasati, so paṭibalo tena milindena raññā saddhiṁ sallapituṁ	16	
PA_mil_2:16.2_2	kaṅkhaṁ paṭivinetuṁ, taṁ devaputtaṁ yācissāma manussalokūpapattiyā”ti.	16	
PA_mil_2:17.1	Atha kho sakko devānamindo bhikkhusaṅghaṁ purakkhatvā ketumativimānaṁ pavisitvā mahāsenaṁ devaputtaṁ āliṅgitvā etadavoca—	17	
PA_mil_2:17.2	“yācati taṁ, mārisa, bhikkhusaṅgho manussalokūpapattiyā”ti.	17	
PA_mil_2:17.3	“Na me, bhante, manussalokenattho kammabahulena, tibbo manussaloko, idhevāhaṁ, bhante, devaloke uparūparūpapattiko hutvā parinibbāyissāmī”ti.	17	
PA_mil_2:17.4	Dutiyampi …	17	
PA_mil_2:17.5	tatiyampi kho sakkena devānamindena yācito mahāseno devaputto evamāha—	17	
PA_mil_2:17.6	“na me, bhante, manussalokenattho kammabahulena, tibbo manussaloko, idhevāhaṁ, bhante, devaloke uparūparūpapattiko hutvā parinibbāyissāmī”ti.	17	
PA_mil_2:18.1	Atha kho āyasmā assagutto mahāsenaṁ devaputtaṁ etadavoca—	18	
PA_mil_2:18.2_0	“idha mayaṁ, mārisa, sadevakaṁ lokaṁ anuvilokayamānā aññatra tayā milindassa rañño	18	
PA_mil_2:18.2_1	vādaṁ bhinditvā sāsanaṁ paggahetuṁ samatthaṁ aññaṁ kañci na passāma, yācati taṁ,	18	
PA_mil_2:18.2_2	mārisa, bhikkhusaṅgho, sādhu, sappurisa, manussaloke nibbattitvā dasabalassa sāsanaṁ paggaṇhāhī”ti.	18	
PA_mil_2:18.3_0	Evaṁ vutte, mahāseno devaputto “ahaṁ kira milindassa rañño vādaṁ bhinditvā buddhasāsanaṁ	18	
PA_mil_2:18.3_1	paggahetuṁ samattho bhavissāmī”ti haṭṭhapahaṭṭho udaggudaggo hutvā “sādhu, bhante,	18	
PA_mil_2:18.3_2	manussaloke uppajjissāmī”ti paṭiññaṁ adāsi.	18	
PA_mil_2:19.1	Atha kho te bhikkhū devaloke taṁ karaṇīyaṁ tīretvā devesu tāvatiṁsesu antarahitā himavante pabbate rakkhitatale pāturahesuṁ.	19	
PA_mil_2:20.1	Atha kho āyasmā assagutto bhikkhusaṅghaṁ etadavoca—	20	
PA_mil_2:20.2	“atthāvuso, imasmiṁ bhikkhusaṅghe koci bhikkhu sannipātaṁ anāgato”ti.	20	
PA_mil_2:20.3	Evaṁ vutte, aññataro bhikkhu āyasmantaṁ assaguttaṁ etadavoca—	20	
PA_mil_2:20.4	“atthi, bhante, āyasmā rohaṇo ito sattame divase himavantaṁ pabbataṁ pavisitvā nirodhaṁ samāpanno, tassa santike dūtaṁ pāhethā”ti.	20	
PA_mil_2:20.5	Āyasmāpi rohaṇo taṅkhaṇaññeva nirodhā vuṭṭhāya “saṅgho maṁ paṭimānetī”ti himavante pabbate antarahito rakkhitatale koṭisatānaṁ arahantānaṁ purato pāturahosi.	20	
PA_mil_2:21.1	Atha kho āyasmā assagutto āyasmantaṁ rohaṇaṁ etadavoca—	21	
PA_mil_2:21.2	“kiṁ nu kho, āvuso, rohaṇa buddhasāsane bhijjante na passasi saṅghassa karaṇīyānī”ti.	21	
PA_mil_2:21.3	“Amanasikāro me, bhante, ahosī”ti.	21	
PA_mil_2:22.1	“Tena hāvuso rohaṇa, daṇḍakammaṁ karohī”ti.	22	
PA_mil_2:22.2	“Kiṁ, bhante, karomī”ti?	22	
PA_mil_2:22.3_0	“Atthāvuso rohaṇa, himavantapabbatapasse gajaṅgalaṁ nāma brāhmaṇagāmo, tattha soṇuttaro	22	
PA_mil_2:22.3_1	nāma brāhmaṇo paṭivasati, tassa putto uppajjissati nāgaseno nāma dārako, tena hi	22	
PA_mil_2:22.3_2	tvaṁ, āvuso rohaṇa, dasamāsādhikāni satta vassāni taṁ kulaṁ piṇḍāya pavisitvā nāgasenaṁ	22	
PA_mil_2:22.3_3	dārakaṁ nīharitvā pabbājehi, pabbajiteva tasmiṁ daṇḍakammato muccissasī”ti.	22	
PA_mil_2:22.4	Āyasmāpi kho rohaṇo “sādhū”ti—	22	
PA_mil_2:22.5	sampaṭicchi.	22	
PA_mil_2:23.1_0	Mahāsenopi kho devaputto devalokā cavitvā soṇuttarabrāhmaṇassa bhariyāya kucchismiṁ	23	
PA_mil_2:23.1_1	paṭisandhiṁ aggahesi, saha paṭisandhiggahaṇā tayo acchariyā abbhutā dhammā pāturahesuṁ,	23	
PA_mil_2:23.1_2	āvudhabhaṇḍāni pajjaliṁsu, aggasassaṁ abhinipphannaṁ, mahāmegho abhippavassi.	23	
PA_mil_2:23.2_0	Āyasmāpi kho rohaṇo tassa paṭisandhiggahaṇato paṭṭhāya dasamāsādhikāni satta vassāni	23	
PA_mil_2:23.2_1	taṁ kulaṁ piṇḍāya pavisanto ekadivasampi kaṭacchumattaṁ bhattaṁ vā uḷuṅkamattaṁ yāguṁ	23	
PA_mil_2:23.2_2	vā abhivādanaṁ vā añjalikammaṁ vā sāmīcikammaṁ vā nālattha, atha kho akkosaññeva	23	
PA_mil_2:23.2_3	paribhāsaññeva paṭilabhati “aticchatha, bhante”ti vacanamattampi vattā nāma nāhosi,	23	
PA_mil_2:23.2_4	dasamāsādhikānaṁ pana sattannaṁ vassānaṁ accayena ekadivasaṁ “aticchatha, bhante”ti	23	
PA_mil_2:23.2_5	vacanamattaṁ alattha.	23	
PA_mil_2:23.3	Taṁ divasameva brāhmaṇopi bahi kammantā āgacchanto paṭipathe theraṁ disvā “kiṁ, bho pabbajita, amhākaṁ gehaṁ agamitthā”ti—āha.	23	
PA_mil_2:23.4	“Āma, brāhmaṇa, agamamhā”ti.	23	
PA_mil_2:23.5	“Api kiñci labhitthā”ti.	23	
PA_mil_2:23.6	“Āma, brāhmaṇa, labhimhā”ti.	23	
PA_mil_2:23.7	So anattamano gehaṁ gantvā pucchi—	23	
PA_mil_2:23.8	“tassa pabbajitassa kiñci adatthā”ti.	23	
PA_mil_2:23.9	“Na kiñci adamhā”ti.	23	
PA_mil_2:23.10	Brāhmaṇo dutiyadivase gharadvāreyeva nisīdi “ajja pabbajitaṁ musāvādena niggahessāmī”ti.	23	
PA_mil_2:23.11	Thero dutiyadivase brāhmaṇassa gharadvāraṁ sampatto.	23	
PA_mil_2:24.1	Brāhmaṇo theraṁ disvāva evamāha—	24	
PA_mil_2:24.2	“tumhe hiyyo amhākaṁ gehe kiñci alabhitvāva ‘labhimhā’ti avocuttha, vaṭṭati nu kho tumhākaṁ musāvādo”ti.	24	
PA_mil_2:24.3	Thero āha—	24	
PA_mil_2:24.4_0	“mayaṁ, brāhmaṇa, tumhākaṁ gehe (…) dasamāsādhikāni satta vassāni ‘aticchathā’ti	24	
PA_mil_2:24.4_1	vacanamattampi alabhitvā hiyyo ‘aticchathā’ti vacanamattaṁ labhimhā, athetaṁ vācāpaṭisandhāraṁ	24	
PA_mil_2:24.4_2	upādāya evamavocumhā”ti.	24	
PA_mil_2:25.1	Brāhmaṇo cintesi—	25	
PA_mil_2:25.2_0	“ime vācāpaṭisandhāramattampi labhitvā janamajjhe ‘labhimhā’ti pasaṁsanti, aññaṁ	25	
PA_mil_2:25.2_1	kiñci khādanīyaṁ vā bhojanīyaṁ vā labhitvā kasmā nappasaṁsantī”ti pasīditvā attano	25	
PA_mil_2:25.2_2	atthāya paṭiyāditabhattato kaṭacchubhikkhaṁ, tadupiyañca byañjanaṁ dāpetvā “imaṁ	25	
PA_mil_2:25.2_3	bhikkhaṁ sabbakālaṁ tumhe labhissathā”ti—	25	
PA_mil_2:25.3	āha.	25	
PA_mil_2:26.1	So punadivasato pabhuti upasaṅkamantassa therassa upasamaṁ disvā bhiyyoso mattāya pasīditvā theraṁ niccakālaṁ attano ghare bhattavissaggakaraṇatthāya yāci.	26	
PA_mil_2:26.2	Thero tuṇhībhāvena adhivāsetvā divase divase bhattakiccaṁ katvā gacchanto thokaṁ thokaṁ buddhavacanaṁ kathetvā gacchati.	26	
PA_mil_2:26.3	Sāpi kho brāhmaṇī dasamāsaccayena puttaṁ vijāyi, “nāgaseno”tissa nāmamakaṁsu, so anukkamena vaḍḍhanto sattavassiko jāto.	26	
PA_mil_2:27.1	Atha kho nāgasenassa dārakassa pitā nāgasenaṁ dārakaṁ etadavoca—	27	
PA_mil_2:27.2	“imasmiṁ kho, tāta nāgasena, brāhmaṇakule sikkhāni sikkheyyāsī”ti.	27	
PA_mil_2:27.3	“Katamāni, tāta, imasmiṁ brāhmaṇakule sikkhāni nāmā”ti?	27	
PA_mil_2:27.4	“Tayo kho, tāta nāgasena, vedā sikkhāni nāma, avasesāni sippāni sippaṁ nāmā”ti.	27	
PA_mil_2:27.5	“Tena hi, tāta, sikkhissāmī”ti.	27	
PA_mil_2:28.1	Atha kho soṇuttaro brāhmaṇo ācariyabrāhmaṇassa ācariyabhāgaṁ sahassaṁ datvā antopāsāde ekasmiṁ gabbhe ekato mañcakaṁ paññapetvā ācariyabrāhmaṇaṁ etadavoca—	28	
PA_mil_2:28.2	“sajjhāpehi kho tvaṁ, brāhmaṇa, imaṁ dārakaṁ mantānī”ti.	28	
PA_mil_2:28.3	“Tena hi, tāta dāraka, uggaṇhāhi mantānī”ti.	28	
PA_mil_2:28.4_0	Ācariyabrāhmaṇo sajjhāyati nāgasenassa dārakassa ekeneva uddesena tayo vedā hadayaṅgatā	28	
PA_mil_2:28.4_1	vācuggatā sūpadhāritā suvavatthāpitā sumanasikatā ahesuṁ, sakimeva cakkhuṁ udapādi	28	
PA_mil_2:28.4_2	tīsu vedesu sanighaṇḍukeṭubhesu sākkharappabhedesu itihāsapañcamesu padako veyyākaraṇo	28	
PA_mil_2:28.4_3	lokāyatamahāpurisalakkhaṇesu anavayo ahosi.	28	
PA_mil_2:29.1	Atha kho nāgaseno dārako pitaraṁ etadavoca—	29	
PA_mil_2:29.2	“atthi nu kho, tāta, imasmiṁ brāhmaṇakule ito uttarimpi sikkhitabbāni, udāhu ettakānevā”ti.	29	
PA_mil_2:29.3	“Natthi, tāta nāgasena, imasmiṁ brāhmaṇakule ito uttariṁ sikkhitabbāni, ettakāneva sikkhitabbānī”ti.	29	
PA_mil_2:30.1_0	Atha kho nāgaseno dārako ācariyassa anuyogaṁ datvā pāsādā oruyha pubbavāsanāya coditahadayo	30	
PA_mil_2:30.1_1	rahogato paṭisallīno attano sippassa ādimajjhapariyosānaṁ olokento ādimhi vā majjhe	30	
PA_mil_2:30.1_2	vā pariyosāne vā appamattakampi sāraṁ adisvā “tucchā vata bho ime vedā, palāpā vata	30	
PA_mil_2:30.1_3	bho ime vedā asārā nissārā”ti—	30	
PA_mil_2:30.2	vippaṭisārī anattamano ahosi.	30	
PA_mil_2:31.1_0	Tena kho pana samayena āyasmā rohaṇo vattaniye senāsane nisinno nāgasenassa dārakassa	31	
PA_mil_2:31.1_1	cetasā cetoparivitakkamaññāya nivāsetvā pattacīvaramādāya vattaniye senāsane antarahito	31	
PA_mil_2:31.1_2	gajaṅgalabrāhmaṇagāmassa purato pāturahosi.	31	
PA_mil_2:31.2	Addasā kho nāgaseno dārako attano dvārakoṭṭhake ṭhito āyasmantaṁ rohaṇaṁ dūratova āgacchantaṁ, disvāna attamano udaggo pamudito pītisomanassajāto—	31	
PA_mil_2:31.3	“appeva nāmāyaṁ pabbajito kañci sāraṁ jāneyyā”ti—	31	
PA_mil_2:31.4	yenāyasmā rohaṇo tenupasaṅkami, upasaṅkamitvā āyasmantaṁ rohaṇaṁ etadavoca—	31	
PA_mil_2:31.5	“ko nu kho tvaṁ, mārisa, ediso bhaṇḍukāsāvavasano”ti.	31	
PA_mil_2:31.6	“Pabbajito nāmāhaṁ dārakā”ti.	31	
PA_mil_2:31.7	“Kena tvaṁ, mārisa, pabbajito nāmāsī”ti?	31	
PA_mil_2:31.8	“Pāpakāni malāni pabbājeti, tasmāhaṁ, dāraka, pabbajito nāmā”ti.	31	
PA_mil_2:32.1	“Kiṅkāraṇā, mārisa, kesā te na yathā aññesan”ti?	32	
PA_mil_2:32.2	“Soḷasime, dāraka, palibodhe disvā kesamassuṁ ohāretvā pabbajito”.	32	
PA_mil_2:32.3	“Katame soḷasa”?	32	
PA_mil_2:32.4_0	“Alaṅkārapalibodho maṇḍanapalibodho telamakkhanapalibodho dhovanapalibodho mālāpalibodho	32	
PA_mil_2:32.4_1	gandhapalibodho vāsanapalibodho harīṭakapalibodho āmalakapalibodho raṅgapalibodho	32	
PA_mil_2:32.4_2	bandhanapalibodho kocchapalibodho kappakapalibodho vijaṭanapalibodho ūkāpalibodho,	32	
PA_mil_2:32.4_3	kesesu vilūnesu socanti kilamanti paridevanti urattāḷiṁ kandanti sammohaṁ āpajjanti,	32	
PA_mil_2:32.4_4	imesu kho, dāraka, soḷasasu palibodhesu paliguṇṭhitā manussā sabbāni atisukhumāni sippāni nāsentī”ti.	32	
PA_mil_2:33.1	“Kiṅkāraṇā, mārisa, vatthānipi te na yathā aññesan”ti?	33	
PA_mil_2:33.2_0	“Kāmanissitāni kho, dāraka, vatthāni, kāmanissitāni gihibyañjanabhaṇḍāni, yāni kānici	33	
PA_mil_2:33.2_1	kho bhayāni vatthato uppajjanti, tāni kāsāvavasanassa na honti, tasmā vatthānipi	33	
PA_mil_2:33.2_2	me na yathā aññesan”ti.	33	
PA_mil_2:33.3	“Jānāsi kho tvaṁ, mārisa, sippāni nāmā”ti?	33	
PA_mil_2:33.4	“Āma, dāraka, jānāmahaṁ sippāni, yaṁ loke uttamaṁ mantaṁ, tampi jānāmī”ti.	33	
PA_mil_2:33.5	“Mayhampi taṁ, mārisa, dātuṁ sakkā”ti?	33	
PA_mil_2:33.6	“Āma, dāraka, sakkā”ti.	33	
PA_mil_2:33.7	“Tena hi me dehī”ti.	33	
PA_mil_2:33.8	“Akālo kho, dāraka, antaragharaṁ piṇḍāya paviṭṭhamhā”ti.	33	
PA_mil_2:34.1_0	Atha kho nāgaseno dārako āyasmato rohaṇassa hatthato pattaṁ gahetvā gharaṁ pavesetvā	34	
PA_mil_2:34.1_1	paṇītena khādanīyena bhojanīyena sahatthā santappetvā sampavāretvā āyasmantaṁ rohaṇaṁ	34	
PA_mil_2:34.1_2	bhuttāviṁ onītapattapāṇiṁ etadavoca—	34	
PA_mil_2:34.2	“dehi me dāni, mārisa, mantan”ti.	34	
PA_mil_2:34.3	“Yadā kho tvaṁ, dāraka, nippalibodho hutvā mātāpitaro anujānāpetvā mayā gahitaṁ pabbajitavesaṁ gaṇhissasi, tadā dassāmī”ti—āha.	34	
PA_mil_2:35.1	Atha kho nāgaseno dārako mātāpitaro upasaṅkamitvā āha—	35	
PA_mil_2:35.2_0	“ammatātā, ayaṁ pabbajito ‘yaṁ loke uttamaṁ mantaṁ, taṁ jānāmī’ti vadati, na ca attano	35	
PA_mil_2:35.2_1	santike apabbajitassa deti, ahaṁ etassa santike pabbajitvā taṁ uttamaṁ mantaṁ uggaṇhissāmī”ti.	35	
PA_mil_2:35.3	Athassa mātāpitaro “pabbajitvāpi no putto mantaṁ gaṇhatu, gahetvā puna āgacchissatī”ti maññamānā “gaṇha, puttā”ti anujāniṁsu.	35	
PA_mil_2:36.1_0	Atha kho āyasmā rohaṇo nāgasenaṁ dārakaṁ ādāya yena vattaniyaṁ senāsanaṁ, yena vijambhavatthu	36	
PA_mil_2:36.1_1	tenupasaṅkami, upasaṅkamitvā vijambhavatthusmiṁ senāsane ekarattaṁ vasitvā yena rakkhitatalaṁ	36	
PA_mil_2:36.1_2	tenupasaṅkami, upasaṅkamitvā koṭisatānaṁ arahantānaṁ majjhe nāgasenaṁ dārakaṁ pabbājesi.	36	
PA_mil_2:36.2	Pabbajito ca panāyasmā nāgaseno āyasmantaṁ rohaṇaṁ etadavoca—	36	
PA_mil_2:36.3	“gahito me, bhante, tava veso, detha me dāni mantan”ti.	36	
PA_mil_2:36.4	Atha kho āyasmā rohaṇo “kimhi nu khohaṁ nāgasenaṁ vineyyaṁ paṭhamaṁ vinaye vā suttante vā abhidhamme vā”ti—	36	
PA_mil_2:36.5	cintetvā “paṇḍito kho ayaṁ nāgaseno, sakkoti sukheneva abhidhammaṁ pariyāpuṇitun”ti paṭhamaṁ abhidhamme vinesi.	36	
PA_mil_2:37.1_0	Āyasmā ca nāgaseno “kusalā dhammā, akusalā dhammā, abyākatā dhammā”ti tikadukapaṭimaṇḍitaṁ	37	
PA_mil_2:37.1_1	dhammasaṅgaṇīpakaraṇaṁ, khandhavibhaṅgādiaṭṭhārasa vibhaṅgapaṭimaṇḍitaṁ vibhaṅgappakaraṇaṁ,	37	
PA_mil_2:37.1_2	“saṅgaho asaṅgaho”ti ādinā cuddasavidhena vibhattaṁ dhātukathāpakaraṇaṁ, “khandhapaññatti	37	
PA_mil_2:37.1_3	āyatanapaññattī”ti ādinā chabbidhena vibhattaṁ puggalapaññattippakaraṇaṁ, sakavāde	37	
PA_mil_2:37.1_4	pañcasuttasatāni paravāde pañcasuttasatānīti suttasahassaṁ samodhānetvā vibhattaṁ	37	
PA_mil_2:37.1_5	kathāvatthuppakaraṇaṁ, “mūlayamakaṁ khandhayamakan”ti ādinā dasavidhena vibhattaṁ	37	
PA_mil_2:37.1_6	yamakappakaraṇaṁ, “hetupaccayo ārammaṇapaccayo”ti ādinā catuvīsatividhena vibhattaṁ	37	
PA_mil_2:37.1_7	paṭṭhānappakaraṇanti sabbaṁ taṁ abhidhammapiṭakaṁ ekeneva sajjhāyena paguṇaṁ katvā	37	
PA_mil_2:37.1_8	“tiṭṭhatha, bhante, na puna osāretha, ettakenevāhaṁ sajjhāyissāmī”ti—āha.	37	
PA_mil_2:38.1	Atha kho āyasmā nāgaseno yena koṭisatā arahanto tenupasaṅkami, upasaṅkamitvā koṭisate arahante etadavoca—	38	
PA_mil_2:38.2	“ahaṁ kho, bhante, ‘kusalā dhammā, akusalā dhammā, abyākatā dhammā’ti imesu tīsu padesu pakkhipitvā sabbaṁ taṁ abhidhammapiṭakaṁ vitthārena osāressāmī”ti.	38	
PA_mil_2:38.3	“Sādhu, nāgasena, osārehī”ti.	38	
PA_mil_2:39.1_0	Atha kho āyasmā nāgaseno satta māsāni satta pakaraṇāni vitthārena osāresi, pathavī	39	
PA_mil_2:39.1_1	unnadi, devatā sādhukāramadaṁsu, brahmāno apphoṭesuṁ, dibbāni candanacuṇṇāni dibbāni	39	
PA_mil_2:39.1_2	ca mandāravapupphāni abhippavassiṁsu.	39	
PA_mil_2:40.1	Atha kho koṭisatā arahanto āyasmantaṁ nāgasenaṁ paripuṇṇavīsativassaṁ rakkhitatale upasampādesuṁ.	40	
PA_mil_2:40.2_0	Upasampanno ca panāyasmā nāgaseno tassā rattiyā accayena pubbaṇhasamayaṁ nivāsetvā	40	
PA_mil_2:40.2_1	pattacīvaramādāya upajjhāyena saddhiṁ gāmaṁ piṇḍāya pavisanto evarūpaṁ parivitakkaṁ	40	
PA_mil_2:40.2_2	uppādesi “tuccho vata me upajjhāyo, bālo vata me upajjhāyo, ṭhapetvā avasesaṁ buddhavacanaṁ	40	
PA_mil_2:40.2_3	paṭhamaṁ maṁ abhidhamme vinesī”ti.	40	
PA_mil_2:41.1	Atha kho āyasmā rohaṇo āyasmato nāgasenassa cetasā cetoparivitakkamaññāya āyasmantaṁ nāgasenaṁ etadavoca—	41	
PA_mil_2:41.2	“ananucchavikaṁ kho nāgasena parivitakkaṁ vitakkesi, na kho panetaṁ nāgasena tavānucchavikan”ti.	41	
PA_mil_2:42.1	Atha kho āyasmato nāgasenassa etadahosi—	42	
PA_mil_2:42.2	“acchariyaṁ vata bho, abbhutaṁ vata bho, yatra hi nāma me upajjhāyo cetasā cetoparivitakkaṁ jānissati, paṇḍito vata me upajjhāyo, yannūnāhaṁ upajjhāyaṁ khamāpeyyan”ti.	42	
PA_mil_2:42.3	Atha kho āyasmā nāgaseno āyasmantaṁ rohaṇaṁ etadavoca—	42	
PA_mil_2:42.4	“khamatha me, bhante, na puna evarūpaṁ vitakkessāmī”ti.	42	
PA_mil_2:43.1_0	Atha kho āyasmā rohaṇo āyasmantaṁ nāgasenaṁ etadavoca “na kho tyāhaṁ nāgasena ettāvatā	43	
PA_mil_2:43.1_1	khamāmi, atthi kho nāgasena sāgalaṁ nāma nagaraṁ, tattha milindo nāma rājā rajjaṁ	43	
PA_mil_2:43.1_2	kāreti, so diṭṭhivādena pañhaṁ pucchitvā bhikkhusaṅghaṁ viheṭheti, sace tvaṁ tattha	43	
PA_mil_2:43.1_3	gantvā taṁ rājānaṁ dametvā buddhasāsane pasādessasi, evāhaṁ taṁ khamissāmī”ti.	43	
PA_mil_2:44.1	“Tiṭṭhatu, bhante, eko milindo rājā;	44	
PA_mil_2:44.2_0	sace, bhante, sakalajambudīpe sabbe rājāno āgantvā maṁ pañhaṁ puccheyyuṁ, sabbaṁ	44	
PA_mil_2:44.2_1	taṁ visajjetvā sampadālessāmi, ‘khamatha me, bhante’ti vatvā, ‘na khamāmī’ti vutte	44	
PA_mil_2:44.2_2	tena hi, bhante, imaṁ temāsaṁ kassa santike vasissāmī”ti—āha.	44	
PA_mil_2:44.3_0	“Ayaṁ kho, nāgasena, āyasmā assagutto vattaniye senāsane viharati, gaccha tvaṁ, nāgasena,	44	
PA_mil_2:44.3_1	yenāyasmā assagutto tenupasaṅkama, upasaṅkamitvā mama vacanena āyasmato assaguttassa	44	
PA_mil_2:44.3_2	pāde sirasā vanda, evañca naṁ vadehi ‘upajjhāyo me, bhante, tumhākaṁ pāde sirasā	44	
PA_mil_2:44.3_3	vandati, appābādhaṁ appātaṅkaṁ lahuṭṭhānaṁ balaṁ phāsuvihāraṁ pucchati, upajjhāyo	44	
PA_mil_2:44.3_4	me, bhante, imaṁ temāsaṁ tumhākaṁ santike vasituṁ maṁ pahiṇī’ti, ‘konāmo te upajjhāyo’ti	44	
PA_mil_2:44.3_5	ca vutte ‘rohaṇatthero nāma, bhante’ti vadeyyāsi, ‘ahaṁ konāmo’ti vutte evaṁ vadeyyāsi	44	
PA_mil_2:44.3_6	‘mama upajjhāyo, bhante, tumhākaṁ nāmaṁ jānātī’”ti.	44	
PA_mil_2:44.4_0	“Evaṁ, bhante”ti kho āyasmā nāgaseno āyasmantaṁ rohaṇaṁ abhivādetvā padakkhiṇaṁ katvā	44	
PA_mil_2:44.4_1	pattacīvaramādāya anupubbena cārikaṁ caramāno yena vattaniyaṁ senāsanaṁ, yenāyasmā	44	
PA_mil_2:44.4_2	assagutto tenupasaṅkami, upasaṅkamitvā āyasmantaṁ assaguttaṁ abhivādetvā ekamantaṁ	44	
PA_mil_2:44.4_3	aṭṭhāsi, ekamantaṁ ṭhito kho āyasmā nāgaseno āyasmantaṁ assaguttaṁ etadavoca—	44	
PA_mil_2:44.5_0	“upajjhāyo me, bhante, tumhākaṁ pāde sirasā vandati, evañca vadeti appābādhaṁ appātaṅkaṁ	44	
PA_mil_2:44.5_1	lahuṭṭhānaṁ balaṁ phāsuvihāraṁ pucchati, upajjhāyo me, bhante, imaṁ temāsaṁ tumhākaṁ	44	
PA_mil_2:44.5_2	santike vasituṁ maṁ pahiṇī”ti.	44	
PA_mil_2:45.1	Atha kho āyasmā assagutto āyasmantaṁ nāgasenaṁ etadavoca—	45	
PA_mil_2:45.2	“tvaṁ kiṁnāmosī”ti.	45	
PA_mil_2:45.3	“Ahaṁ, bhante, nāgaseno nāmā”ti.	45	
PA_mil_2:45.4	“Konāmo te upajjhāyo”ti?	45	
PA_mil_2:45.5	“Upajjhāyo me, bhante, rohaṇo nāmā”ti.	45	
PA_mil_2:45.6	“Ahaṁ konāmo”ti.	45	
PA_mil_2:45.7	“Upajjhāyo me, bhante, tumhākaṁ nāmaṁ jānātī”ti.	45	
PA_mil_2:46.1	“Sādhu, nāgasena, pattacīvaraṁ paṭisāmehī”ti.	46	
PA_mil_2:46.2	“Sādhu, bhante”ti pattacīvaraṁ paṭisāmetvā punadivase pariveṇaṁ sammajjitvā mukhodakaṁ dantapoṇaṁ upaṭṭhapesi.	46	
PA_mil_2:46.3_0	Thero sammajjitaṭṭhānaṁ paṭisammajji, taṁ udakaṁ chaḍḍetvā aññaṁ udakaṁ āhari, tañca	46	
PA_mil_2:46.3_1	dantakaṭṭhaṁ apanetvā aññaṁ dantakaṭṭhaṁ gaṇhi, na ālāpasallāpaṁ akāsi, evaṁ satta	46	
PA_mil_2:46.3_2	divasāni katvā sattame divase puna pucchitvā puna tena tatheva vutte vassavāsaṁ anujāni.	46	
PA_mil_2:47.1	Tena kho pana samayena ekā mahāupāsikā āyasmantaṁ assaguttaṁ tiṁsamattāni vassāni upaṭṭhāsi.	47	
PA_mil_2:47.2	Atha kho sā mahāupāsikā temāsaccayena yenāyasmā assagutto tenupasaṅkami, upasaṅkamitvā āyasmantaṁ assaguttaṁ etadavoca—	47	
PA_mil_2:47.3	“atthi nu kho, tāta, tumhākaṁ santike añño bhikkhū”ti.	47	
PA_mil_2:47.4	“Atthi, mahāupāsike, amhākaṁ santike nāgaseno nāma bhikkhū”ti.	47	
PA_mil_2:47.5	“Tena hi, tāta assagutta, adhivāsehi nāgasenena saddhiṁ svātanāya bhattan”ti.	47	
PA_mil_2:47.6	Adhivāsesi kho āyasmā assagutto tuṇhībhāvena.	47	
PA_mil_2:48.1_0	Atha kho āyasmā assagutto tassā rattiyā accayena pubbaṇhasamayaṁ nivāsetvā pattacīvaramādāya	48	
PA_mil_2:48.1_1	āyasmatā nāgasenena saddhiṁ pacchāsamaṇena yena mahāupāsikāya nivesanaṁ tenupasaṅkami,	48	
PA_mil_2:48.1_2	upasaṅkamitvā paññatte āsane nisīdi.	48	
PA_mil_2:48.2	Atha kho sā mahāupāsikā āyasmantaṁ assaguttaṁ āyasmantañca nāgasenaṁ paṇītena khādanīyena bhojanīyena sahatthā santappesi sampavāresi.	48	
PA_mil_2:48.3	Atha kho āyasmā assagutto bhuttāviṁ onītapattapāṇiṁ āyasmantaṁ nāgasenaṁ etadavoca—	48	
PA_mil_2:48.4	“tvaṁ, nāgasena, mahāupāsikāya anumodanaṁ karohī”ti idaṁ vatvā uṭṭhāyāsanā pakkāmi.	48	
PA_mil_2:49.1	Atha kho sā mahāupāsikā āyasmantaṁ nāgasenaṁ etadavoca—	49	
PA_mil_2:49.2	“mahallikā khohaṁ, tāta nāgasena, gambhīrāya dhammakathāya mayhaṁ anumodanaṁ karohī”ti.	49	
PA_mil_2:49.3	Atha kho āyasmā nāgaseno tassā mahāupāsikāya gambhīrāya dhammakathāya lokuttarāya suññatappaṭisaṁyuttāya anumodanaṁ akāsi.	49	
PA_mil_2:49.4	Atha kho tassā mahāupāsikāya tasmiṁyeva āsane virajaṁ vītamalaṁ dhammacakkhuṁ udapādi—	49	
PA_mil_2:49.5	“yaṁ kiñci samudayadhammaṁ sabbaṁ taṁ nirodhadhamman”ti.	49	
PA_mil_2:49.6	Āyasmāpi kho nāgaseno tassā mahāupāsikāya anumodanaṁ katvā attanā desitaṁ dhammaṁ paccavekkhanto vipassanaṁ paṭṭhapetvā tasmiṁyeva āsane nisinno sotāpattiphale patiṭṭhāsi.	49	
PA_mil_2:50.1_0	Atha kho āyasmā assagutto maṇḍalamāḷe nisinno dvinnampi dhammacakkhupaṭilābhaṁ ñatvā	50	
PA_mil_2:50.1_1	sādhukāraṁ pavattesi “sādhu sādhu, nāgasena, ekena kaṇḍappahārena dve mahākāyā padālitā”ti,	50	
PA_mil_2:50.1_2	anekāni ca devatāsahassāni sādhukāraṁ pavattesuṁ.	50	
PA_mil_2:51.1_0	Atha kho āyasmā nāgaseno uṭṭhāyāsanā yenāyasmā assagutto tenupasaṅkami, upasaṅkamitvā	51	
PA_mil_2:51.1_1	āyasmantaṁ assaguttaṁ abhivādetvā ekamantaṁ nisīdi, ekamantaṁ nisinnaṁ kho āyasmantaṁ	51	
PA_mil_2:51.1_2	nāgasenaṁ āyasmā assagutto etadavoca—	51	
PA_mil_2:51.2	“gaccha tvaṁ, nāgasena, pāṭaliputtaṁ, pāṭaliputtanagare asokārāme āyasmā dhammarakkhito paṭivasati, tassa santike buddhavacanaṁ pariyāpuṇāhī”ti.	51	
PA_mil_2:51.3	“Kīva dūro, bhante, ito pāṭaliputtanagaran”ti?	51	
PA_mil_2:51.4	“Yojanasatāni kho, nāgasenā”ti.	51	
PA_mil_2:51.5	“Dūro kho, bhante, maggo.	51	
PA_mil_2:51.6	Antarāmagge bhikkhā dullabhā, kathāhaṁ gamissāmī”ti?	51	
PA_mil_2:51.7	“Gaccha tvaṁ, nāgasena, antarāmagge piṇḍapātaṁ labhissasi sālīnaṁ odanaṁ vigatakāḷakaṁ anekasūpaṁ anekabyañjanan”ti.	51	
PA_mil_2:51.8	“Evaṁ, bhante”ti kho āyasmā nāgaseno āyasmantaṁ assaguttaṁ abhivādetvā padakkhiṇaṁ katvā pattacīvaramādāya yena pāṭaliputtaṁ tena cārikaṁ pakkāmi.	51	
PA_mil_2:52.1	Tena kho pana samayena pāṭaliputtako seṭṭhi pañcahi sakaṭasatehi pāṭaliputtagāmimaggaṁ paṭipanno hoti.	52	
PA_mil_2:52.2_0	Addasā kho pāṭaliputtako seṭṭhi āyasmantaṁ nāgasenaṁ dūratova āgacchantaṁ, disvāna	52	
PA_mil_2:52.2_1	yenāyasmā nāgaseno tenupasaṅkami, upasaṅkamitvā āyasmantaṁ nāgasenaṁ abhivādetvā	52	
PA_mil_2:52.2_2	“kuhiṁ gacchasi, tātā”ti—āha.	52	
PA_mil_2:52.3	“Pāṭaliputtaṁ, gahapatī”ti.	52	
PA_mil_2:52.4	“Sādhu, tāta, mayampi pāṭaliputtaṁ gacchāma.	52	
PA_mil_2:52.5	Amhehi saddhiṁ sukhaṁ gacchathā”ti.	52	
PA_mil_2:53.1_0	Atha kho pāṭaliputtako seṭṭhi āyasmato nāgasenassa iriyāpathe pasīditvā āyasmantaṁ	53	
PA_mil_2:53.1_1	nāgasenaṁ paṇītena khādanīyena bhojanīyena sahatthā santappetvā sampavāretvā āyasmantaṁ	53	
PA_mil_2:53.1_2	nāgasenaṁ bhuttāviṁ onītapattapāṇiṁ aññataraṁ nīcaṁ āsanaṁ gahetvā ekamantaṁ nisīdi,	53	
PA_mil_2:53.1_3	ekamantaṁ nisinno kho pāṭaliputtako seṭṭhi āyasmantaṁ nāgasenaṁ etadavoca—	53	
PA_mil_2:53.2	“kinnāmosi tvaṁ, tātā”ti.	53	
PA_mil_2:53.3	“Ahaṁ, gahapati, nāgaseno nāmā”ti.	53	
PA_mil_2:53.4	“Jānāsi kho tvaṁ, tāta, buddhavacanaṁ nāmā”ti?	53	
PA_mil_2:53.5	“Jānāmi khohaṁ, gahapati, abhidhammapadānī”ti.	53	
PA_mil_2:53.6	“Lābhā no, tāta, suladdhaṁ no, tāta, ahampi kho, tāta, ābhidhammiko, tvampi ābhidhammiko, bhaṇa, tāta, abhidhammapadānī”ti.	53	
PA_mil_2:53.7	Atha kho āyasmā nāgaseno pāṭaliputtakassa seṭṭhissa abhidhammaṁ desesi, desenteyeva pāṭaliputtakassa seṭṭhissa virajaṁ vītamalaṁ dhammacakkhuṁ udapādi—	53	
PA_mil_2:53.8	“yaṁ kiñci samudayadhammaṁ sabbaṁ taṁ nirodhadhamman”ti.	53	
PA_mil_2:54.1	Atha kho pāṭaliputtako seṭṭhi pañcamattāni sakaṭasatāni purato uyyojetvā sayaṁ pacchato gacchanto pāṭaliputtassa avidūre dvedhāpathe ṭhatvā āyasmantaṁ nāgasenaṁ etadavoca—	54	
PA_mil_2:54.2_0	“ayaṁ kho, tāta nāgasena, asokārāmassa maggo, idaṁ kho, tāta, amhākaṁ kambalaratanaṁ	54	
PA_mil_2:54.2_1	soḷasahatthaṁ āyāmena, aṭṭhahatthaṁ vitthārena, paṭiggaṇhāhi kho, tāta, idaṁ kambalaratanaṁ	54	
PA_mil_2:54.2_2	anukampaṁ upādāyā”ti.	54	
PA_mil_2:54.3	Paṭiggahesi kho āyasmā nāgaseno taṁ kambalaratanaṁ anukampaṁ upādāya.	54	
PA_mil_2:54.4	Atha kho pāṭaliputtako seṭṭhi attamano udaggo pamudito pītisomanassajāto āyasmantaṁ nāgasenaṁ abhivādetvā padakkhiṇaṁ katvā pakkāmi.	54	
PA_mil_2:55.1_0	Atha kho āyasmā nāgaseno yena asokārāmo yenāyasmā dhammarakkhito tenupasaṅkami, upasaṅkamitvā	55	
PA_mil_2:55.1_1	āyasmantaṁ dhammarakkhitaṁ abhivādetvā attano āgatakāraṇaṁ kathetvā āyasmato dhammarakkhitassa	55	
PA_mil_2:55.1_2	santike tepiṭakaṁ buddhavacanaṁ ekeneva uddesena tīhi māsehi byañjanaso pariyāpuṇitvā	55	
PA_mil_2:55.1_3	puna tīhi māsehi atthaso manasākāsi.	55	
PA_mil_2:56.1	Atha kho āyasmā dhammarakkhito āyasmantaṁ nāgasenaṁ etadavoca—	56	
PA_mil_2:56.2	“seyyathāpi, nāgasena, gopālako gāvo rakkhati, aññe gorasaṁ paribhuñjanti;	56	
PA_mil_2:56.3	evameva kho tvaṁ, nāgasena, tepiṭakaṁ buddhavacanaṁ dhārentopi na bhāgī sāmaññassā”ti.	56	
PA_mil_2:56.4	“Hotu, bhante, alaṁ ettakenā”ti.	56	
PA_mil_2:56.5_0	Teneva divasabhāgena tena rattibhāgena saha paṭisambhidāhi arahattaṁ pāpuṇi, saha	56	
PA_mil_2:56.5_1	saccappaṭivedhena āyasmato nāgasenassa sabbe devā sādhukāramadaṁsu, pathavī unnadi,	56	
PA_mil_2:56.5_2	brahmāno apphoṭesuṁ, dibbāni candanacuṇṇāni dibbāni ca mandāravapupphāni abhippavassiṁsu.	56	
PA_mil_2:57.1	Tena kho pana samayena koṭisatā arahanto himavante pabbate rakkhitatale sannipatitvā āyasmato nāgasenassa santike dūtaṁ pāhesuṁ “āgacchatu nāgaseno, dassanakāmā mayaṁ nāgasenan”ti.	57	
PA_mil_2:57.2	Atha kho āyasmā nāgaseno dūtassa vacanaṁ sutvā asokārāme antarahito himavante pabbate rakkhitatale koṭisatānaṁ arahantānaṁ purato pāturahosi.	57	
PA_mil_2:58.1	Atha kho koṭisatā arahanto āyasmantaṁ nāgasenaṁ etadavocuṁ—	58	
PA_mil_2:58.2	“eso kho, nāgasena, milindo rājā bhikkhusaṅghaṁ viheṭheti vādappaṭivādena pañhapucchāya.	58	
PA_mil_2:58.3	Sādhu, nāgasena, gaccha tvaṁ milindaṁ rājānaṁ damehī”ti.	58	
PA_mil_2:58.4	“Tiṭṭhatu, bhante, eko milindo rājā;	58	
PA_mil_2:58.5	sace, bhante, sakalajambudīpe rājāno āgantvā maṁ pañhaṁ puccheyyuṁ, sabbaṁ taṁ visajjetvā sampadālessāmi, gacchatha vo, bhante, acchambhitā sāgalanagaran”ti.	58	
PA_mil_2:58.6	Atha kho therā bhikkhū sāgalanagaraṁ kāsāvappajjotaṁ isivātapaṭivātaṁ akaṁsu.	58	
PA_mil_2:59.1	Tena kho pana samayena āyasmā āyupālo saṅkhyeyyapariveṇe paṭivasati.	59	
PA_mil_2:59.2	Atha kho milindo rājā amacce etadavoca—	59	
PA_mil_2:59.3	“ramaṇīyā vata bho dosinā ratti, kaṁ nu khvajja samaṇaṁ vā brāhmaṇaṁ vā upasaṅkameyyāma sākacchāya pañhapucchanāya, ko mayā saddhiṁ sallapituṁ ussahati kaṅkhaṁ paṭivinetun”ti.	59	
PA_mil_2:59.4	Evaṁ vutte, pañcasatā yonakā rājānaṁ milindaṁ etadavocuṁ—	59	
PA_mil_2:59.5	“atthi, mahārāja, āyupālo nāma thero tepiṭako bahussuto āgatāgamo, so etarahi saṅkhyeyyapariveṇe paṭivasati;	59	
PA_mil_2:59.6	gaccha tvaṁ, mahārāja, āyasmantaṁ āyupālaṁ pañhaṁ pucchassū”ti.	59	
PA_mil_2:59.7	“Tena hi, bhaṇe, bhadantassa ārocethā”ti.	59	
PA_mil_2:60.1	Atha kho nemittiko āyasmato āyupālassa santike dūtaṁ pāhesi “rājā, bhante, milindo āyasmantaṁ āyupālaṁ dassanakāmo”ti.	60	
PA_mil_2:60.2	Āyasmāpi kho āyupālo evamāha—	60	
PA_mil_2:60.3	“tena hi āgacchatū”ti.	60	
PA_mil_2:60.4_0	Atha kho milindo rājā pañcamattehi yonakasatehi parivuto rathavaramāruyha yena saṅkhyeyyapariveṇaṁ	60	
PA_mil_2:60.4_1	yenāyasmā āyupālo tenupasaṅkami, upasaṅkamitvā āyasmatā āyupālena saddhiṁ sammodi,	60	
PA_mil_2:60.4_2	sammodanīyaṁ kathaṁ sāraṇīyaṁ vītisāretvā ekamantaṁ nisīdi, ekamantaṁ nisinno kho	60	
PA_mil_2:60.4_3	milindo rājā āyasmantaṁ āyupālaṁ etadavoca—	60	
PA_mil_2:60.5	“kimatthiyā, bhante āyupāla, tumhākaṁ pabbajjā, ko ca tumhākaṁ paramattho”ti.	60	
PA_mil_2:60.6	Thero āha—	60	
PA_mil_2:60.7	“dhammacariyasamacariyatthā kho, mahārāja, pabbajjā, sāmaññaphalaṁ kho pana amhākaṁ paramattho”ti.	60	
PA_mil_2:60.8	“Atthi pana, bhante, koci gihīpi dhammacārī samacārī”ti?	60	
PA_mil_2:60.9_0	“Āma, mahārāja, atthi gihīpi dhammacārī samacārī, bhagavati kho, mahārāja, bārāṇasiyaṁ	60	
PA_mil_2:60.9_1	isipatane migadāye dhammacakkaṁ pavattente aṭṭhārasannaṁ brahmakoṭīnaṁ dhammābhisamayo	60	
PA_mil_2:60.9_2	ahosi, devatānaṁ pana dhammābhisamayo gaṇanapathaṁ vītivatto, sabbete gihibhūtā, na pabbajitā.	60	
PA_mil_2:61.1_0	Puna caparaṁ, mahārāja, bhagavatā kho mahāsamayasuttante desiyamāne, mahāmaṅgalasuttante	61	
PA_mil_2:61.1_1	desiyamāne, samacittapariyāyasuttante desiyamāne, rāhulovādasuttante desiyamāne,	61	
PA_mil_2:61.1_2	parābhavasuttante desiyamāne gaṇanapathaṁ vītivattānaṁ devatānaṁ dhammābhisamayo	61	
PA_mil_2:61.1_3	ahosi, sabbete gihibhūtā, na pabbajitā”ti.	61	
PA_mil_2:61.2	“Tena hi, bhante āyupāla, niratthikā tumhākaṁ pabbajjā, pubbe katassa pāpakammassa nissandena samaṇā sakyaputtiyā pabbajanti dhutaṅgāni ca pariharanti.	61	
PA_mil_2:61.3_0	Ye kho te, bhante āyupāla, bhikkhū ekāsanikā, nūna te pubbe paresaṁ bhogahārakā corā,	61	
PA_mil_2:61.3_1	te paresaṁ bhoge acchinditvā tassa kammassa nissandena etarahi ekāsanikā bhavanti,	61	
PA_mil_2:61.3_2	na labhanti kālena kālaṁ paribhuñjituṁ, natthi tesaṁ sīlaṁ, natthi tapo, natthi brahmacariyaṁ.	61	
PA_mil_2:61.4_0	Ye kho pana te, bhante āyupāla, bhikkhū abbhokāsikā, nūna te pubbe gāmaghātakā corā,	61	
PA_mil_2:61.4_1	te paresaṁ gehāni vināsetvā tassa kammassa nissandena etarahi abbhokāsikā bhavanti,	61	
PA_mil_2:61.4_2	na labhanti senāsanāni paribhuñjituṁ, natthi tesaṁ sīlaṁ, natthi tapo, natthi brahmacariyaṁ.	61	
PA_mil_2:61.5_0	Ye kho pana te, bhante āyupāla, bhikkhū nesajjikā, nūna te pubbe panthadūsakā corā,	61	
PA_mil_2:61.5_1	te paresaṁ pathike jane gahetvā bandhitvā nisīdāpetvā tassa kammassa nissandena etarahi	61	
PA_mil_2:61.5_2	nesajjikā bhavanti, na labhanti seyyaṁ kappetuṁ, natthi tesaṁ sīlaṁ, natthi tapo,	61	
PA_mil_2:61.5_3	natthi brahmacariyan”ti—āha.	61	
PA_mil_2:62.1	Evaṁ vutte, āyasmā āyupālo tuṇhī ahosi, na kiñci paṭibhāsi.	62	
PA_mil_2:62.2	Atha kho pañcasatā yonakā rājānaṁ milindaṁ etadavocuṁ—	62	
PA_mil_2:62.3	“paṇḍito, mahārāja, thero, api ca kho avisārado na kiñci paṭibhāsatī”ti.	62	
PA_mil_2:63.1	Atha kho milindo rājā āyasmantaṁ āyupālaṁ tuṇhībhūtaṁ disvā apphoṭetvā ukkuṭṭhiṁ katvā yonake etadavoca—	63	
PA_mil_2:63.2	“tuccho vata bho jambudīpo, palāpo vata bho jambudīpo, natthi koci samaṇo vā brāhmaṇo vā, yo mayā saddhiṁ sallapituṁ ussahati kaṅkhaṁ paṭivinetun”ti.	63	
PA_mil_2:64.1	Atha kho milindassa rañño sabbaṁ taṁ parisaṁ anuvilokentassa abhīte amaṅkubhūte yonake disvā etadahosi—	64	
PA_mil_2:64.2	“nissaṁsayaṁ atthi maññe añño koci paṇḍito bhikkhu, yo mayā saddhiṁ sallapituṁ ussahati, yenime yonakā na maṅkubhūtā”ti.	64	
PA_mil_2:64.3	Atha kho milindo rājā yonake etadavoca—	64	
PA_mil_2:64.4	“atthi, bhaṇe, añño koci paṇḍito bhikkhu, yo mayā saddhiṁ sallapituṁ ussahati kaṅkhaṁ paṭivinetun”ti.	64	
PA_mil_2:65.1_0	Tena kho pana samayena āyasmā nāgaseno samaṇagaṇaparivuto saṅghī gaṇī gaṇācariyo	65	
PA_mil_2:65.1_1	ñāto yasassī sādhusammato bahujanassa paṇḍito byatto medhāvī nipuṇo viññū vibhāvī	65	
PA_mil_2:65.1_2	vinīto visārado bahussuto tepiṭako vedagū pabhinnabuddhimā āgatāgamo pabhinnapaṭisambhido	65	
PA_mil_2:65.1_3	navaṅgasatthusāsane pariyattidharo pāramippatto jinavacane dhammatthadesanāpaṭivedhakusalo	65	
PA_mil_2:65.1_4	akkhayavicitrapaṭibhāno citrakathī kalyāṇavākkaraṇo durāsado duppasaho duruttaro	65	
PA_mil_2:65.1_5	durāvaraṇo dunnivārayo, sāgaro viya akkhobho, girirājā viya niccalo, raṇañjaho tamonudo	65	
PA_mil_2:65.1_6	pabhaṅkaro mahākathī paragaṇigaṇamathano paratitthiyamaddano bhikkhūnaṁ bhikkhunīnaṁ	65	
PA_mil_2:65.1_7	upāsakānaṁ upāsikānaṁ rājūnaṁ rājamahāmattānaṁ sakkato garukato mānito pūjito apacito	65	
PA_mil_2:65.1_8	lābhī cīvarapiṇḍapātasenāsanagilānappaccayabhesajjaparikkhārānaṁ lābhaggayasaggappatto	65	
PA_mil_2:65.1_9	vuddhānaṁ viññūnaṁ sotāvadhānena samannāgatānaṁ sandassento navaṅgaṁ jinasāsanaratanaṁ,	65	
PA_mil_2:65.1_10	upadisanto dhammamaggaṁ, dhārento dhammappajjotaṁ, ussāpento dhammayūpaṁ, yajanto	65	
PA_mil_2:65.1_11	dhammayāgaṁ, paggaṇhanto dhammaddhajaṁ, ussāpento dhammaketuṁ, dhamento dhammasaṅkhaṁ,	65	
PA_mil_2:65.1_12	āhananto dhammabheriṁ, nadanto sīhanādaṁ, gajjanto indagajjitaṁ, madhuragiragajjitena	65	
PA_mil_2:65.1_13	ñāṇavaravijjujālapariveṭhitena karuṇājalabharitena mahatā dhammāmatameghena sakalalokamabhitappayanto	65	
PA_mil_2:65.1_14	gāmanigamarājadhānīsu cārikaṁ caramāno anupubbena sāgalanagaraṁ anuppatto hoti.	65	
PA_mil_2:65.2	Tatra sudaṁ āyasmā nāgaseno asītiyā bhikkhusahassehi saddhiṁ saṅkhyeyyapariveṇe paṭivasati.	65	
PA_mil_2:65.3	Tenāhu porāṇā—	65	
PA_mil_2:66.1	“Bahussuto citrakathī,	66	
PA_mil_2:66.2	nipuṇo ca visārado;	66	
PA_mil_2:66.3	Sāmayiko ca kusalo,	66	
PA_mil_2:66.4	paṭibhāne ca kovido.	66	
PA_mil_2:67.1	Te ca tepiṭakā bhikkhū,	67	
PA_mil_2:67.2	pañcanekāyikāpi ca;	67	
PA_mil_2:67.3	Catunekāyikā ceva,	67	
PA_mil_2:67.4	nāgasenaṁ purakkharuṁ.	67	
PA_mil_2:68.1	Gambhīrapañño medhāvī,	68	
PA_mil_2:68.2	maggāmaggassa kovido;	68	
PA_mil_2:68.3	Uttamatthaṁ anuppatto,	68	
PA_mil_2:68.4	nāgaseno visārado.	68	
PA_mil_2:69.1	Tehi bhikkhūhi parivuto,	69	
PA_mil_2:69.2	nipuṇehi saccavādibhi;	69	
PA_mil_2:69.3	Caranto gāmanigamaṁ,	69	
PA_mil_2:69.4	sāgalaṁ upasaṅkami.	69	
PA_mil_2:70.1	Saṅkhyeyyapariveṇasmiṁ,	70	
PA_mil_2:70.2	nāgaseno tadā vasi;	70	
PA_mil_2:70.3	Katheti so manussehi,	70	
PA_mil_2:70.4	pabbate kesarī yathā”ti.	70	
PA_mil_2:71.1	Atha kho devamantiyo rājānaṁ milindaṁ etadavoca—	71	
PA_mil_2:71.2	“āgamehi tvaṁ, mahārāja;	71	
PA_mil_2:71.3_0	atthi, mahārāja, nāgaseno nāma thero paṇḍito byatto medhāvī vinīto visārado bahussuto	71	
PA_mil_2:71.3_1	citrakathī kalyāṇapaṭibhāno atthadhammaniruttipaṭibhānapaṭisambhidāsu pāramippatto,	71	
PA_mil_2:71.3_2	so etarahi saṅkhyeyyapariveṇe paṭivasati, gaccha tvaṁ, mahārāja, āyasmantaṁ nāgasenaṁ	71	
PA_mil_2:71.3_3	pañhaṁ pucchassu, ussahati so tayā saddhiṁ sallapituṁ kaṅkhaṁ paṭivinetun”ti.	71	
PA_mil_2:71.4	Atha kho milindassa rañño sahasā “nāgaseno”ti saddaṁ sutvāva ahudeva bhayaṁ, ahudeva chambhitattaṁ, ahudeva lomahaṁso.	71	
PA_mil_2:71.5	Atha kho milindo rājā devamantiyaṁ etadavoca—	71	
PA_mil_2:71.6	“ussahati bho nāgaseno bhikkhu mayā saddhiṁ sallapitun”ti?	71	
PA_mil_2:71.7	“Ussahati, mahārāja, api indayamavaruṇakuverapajāpatisuyāmasantusitalokapālehipi pitupitāmahena mahābrahmunāpi saddhiṁ sallapituṁ, kimaṅgaṁ pana manussabhūtenā”ti.	71	
PA_mil_2:72.1	Atha kho milindo rājā devamantiyaṁ etadavoca—	72	
PA_mil_2:72.2	“tena hi tvaṁ, devamantiya, bhadantassa santike dūtaṁ pesehī”ti.	72	
PA_mil_2:72.3	“Evaṁ, devā”ti kho devamantiyo āyasmato nāgasenassa santike dūtaṁ pāhesi “rājā, bhante, milindo āyasmantaṁ dassanakāmo”ti.	72	
PA_mil_2:72.4	Āyasmāpi kho nāgaseno evamāha—	72	
PA_mil_2:72.5	“tena hi āgacchatū”ti.	72	
PA_mil_2:73.1	Atha kho milindo rājā pañcamattehi yonakasatehi parivuto rathavaramāruyha mahatā balakāyena saddhiṁ yena saṅkhyeyyapariveṇaṁ yenāyasmā nāgaseno tenupasaṅkami.	73	
PA_mil_2:73.2	Tena kho pana samayena āyasmā nāgaseno asītiyā bhikkhusahassehi saddhiṁ maṇḍalamāḷe nisinno hoti.	73	
PA_mil_2:73.3	Addasā kho milindo rājā āyasmato nāgasenassa parisaṁ dūratova, disvāna devamantiyaṁ etadavoca—	73	
PA_mil_2:73.4	“kassesā, devamantiya, mahatī parisā”ti?	73	
PA_mil_2:73.5	“Āyasmato kho, mahārāja, nāgasenassa parisā”ti.	73	
PA_mil_2:74.1	Atha kho milindassa rañño āyasmato nāgasenassa parisaṁ dūratova disvā ahudeva bhayaṁ, ahudeva chambhitattaṁ, ahudeva lomahaṁso.	74	
PA_mil_2:74.2_0	Atha kho milindo rājā khaggaparivārito viya gajo, garuḷaparivārito viya nāgo, ajagaraparivārito	74	
PA_mil_2:74.2_1	viya kotthuko, mahiṁsaparivuto viya accho, nāgānubaddho viya maṇḍūko, saddūlānubaddho	74	
PA_mil_2:74.2_2	viya migo, ahituṇḍikasamāgato viya pannago, majjārasamāgato viya undūro, bhūtavejjasamāgato	74	
PA_mil_2:74.2_3	viya pisāco, rāhumakhagato viya cando, pannago viya peḷantaragato, sakuṇo viya pañjarantaragato,	74	
PA_mil_2:74.2_4	maccho viya jālantaragato, vāḷavanamanuppaviṭṭho viya puriso, vessavaṇāparādhiko	74	
PA_mil_2:74.2_5	viya yakkho, parikkhīṇāyuko viya devaputto bhīto ubbiggo utrasto saṁviggo lomahaṭṭhajāto	74	
PA_mil_2:74.2_6	vimano dummano bhantacitto vipariṇatamānaso “mā maṁ ayaṁ parijano paribhavī”ti satiṁ	74	
PA_mil_2:74.2_7	upaṭṭhapetvā devamantiyaṁ etadavoca—	74	
PA_mil_2:74.3	“mā kho, tvaṁ devamantiya, āyasmantaṁ nāgasenaṁ mayhaṁ ācikkheyyāsi, anakkhātaññevāhaṁ nāgasenaṁ jānissāmī”ti.	74	
PA_mil_2:74.4	“Sādhu, mahārāja, tvaññeva jānāhī”ti.	74	
PA_mil_2:75.1	Tena kho pana samayena āyasmā nāgaseno tassā bhikkhuparisāya purato cattālīsāya bhikkhusahassānaṁ navakataro hoti pacchato cattālīsāya bhikkhusahassānaṁ vuḍḍhataro.	75	
PA_mil_2:76.1_0	Atha kho milindo rājā sabbaṁ taṁ bhikkhusaṅghaṁ purato ca pacchato ca majjhato ca	76	
PA_mil_2:76.1_1	anuvilokento addasā kho āyasmantaṁ nāgasenaṁ dūratova bhikkhusaṅghassa majjhe nisinnaṁ	76	
PA_mil_2:76.1_2	kesarasīhaṁ viya vigatabhayabheravaṁ vigatalomahaṁsaṁ vigatabhayasārajjaṁ, disvāna	76	
PA_mil_2:76.1_3	ākāreneva aññāsi “eso kho ettha nāgaseno”ti.	76	
PA_mil_2:77.1	Atha kho milindo rājā devamantiyaṁ etadavoca—	77	
PA_mil_2:77.2	“eso kho, devamantiya, āyasmā nāgaseno”ti.	77	
PA_mil_2:77.3	“Āma, mahārāja, eso kho nāgaseno, suṭṭhu kho tvaṁ, mahārāja, nāgasenaṁ aññāsī”ti.	77	
PA_mil_2:77.4	Tato rājā tuṭṭho ahosi “anakkhātova mayā nāgaseno aññāto”ti.	77	
PA_mil_2:77.5	Atha kho milindassa rañño āyasmantaṁ nāgasenaṁ disvāva ahudeva bhayaṁ, ahudeva chambhitattaṁ, ahudeva lomahaṁso.	77	
PA_mil_2:78.1	Tenāhu—	78	
PA_mil_2:79.1	“Caraṇena ca sampannaṁ,	79	
PA_mil_2:79.2	sudantaṁ uttame dame;	79	
PA_mil_2:79.3	Disvā rājā nāgasenaṁ,	79	
PA_mil_2:79.4	idaṁ vacanamabravi.	79	
PA_mil_2:80.1	Kathitā mayā bahū diṭṭhā,	80	
PA_mil_2:80.2	sākacchā osaṭā bahū;	80	
PA_mil_2:80.3	Na tādisaṁ bhayaṁ āsi,	80	
PA_mil_2:80.4	ajja tāso yathā mama.	80	
PA_mil_2:81.1	Nissaṁsayaṁ parājayo,	81	
PA_mil_2:81.2	mama ajja bhavissati;	81	
PA_mil_2:81.3	Jayo ca nāgasenassa,	81	
PA_mil_2:81.4	yathā cittaṁ na saṇṭhitan”ti.	81	
PA_mil_2:82.1	Bāhirakathā niṭṭhitā.	82	
