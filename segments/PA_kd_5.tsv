segmentnr	original	folio	analyzed
PA_kd_5:0.1	Theravāda Vinayapiṭaka	0	
PA_kd_5:0.2	Mahāvagga	0	
PA_kd_5:0.3	5. Cammakkhandhaka	0	
PA_kd_5:0.4	1. Soṇakoḷivisavatthu	0	
PA_kd_5:1.1.1	Tena samayena buddho bhagavā rājagahe viharati gijjhakūṭe pabbate.	1	
PA_kd_5:1.1.2	Tena kho pana samayena rājā māgadho seniyo bimbisāro asītiyā gāmasahassesu issariyādhipaccaṁ rajjaṁ kāreti.	1	
PA_kd_5:1.1.3	Tena kho pana samayena campāyaṁ soṇo nāma koḷiviso seṭṭhiputto sukhumālo hoti.	1	
PA_kd_5:1.1.4	Tassa pādatalesu lomāni jātāni honti.	1	
PA_kd_5:1.1.5	Atha kho rājā māgadho seniyo bimbisāro tāni asīti gāmikasahassāni sannipātāpetvā kenacideva karaṇīyena soṇassa koḷivisassa santike dūtaṁ pāhesi—	1	
PA_kd_5:1.1.6	“āgacchatu soṇo, icchāmi soṇassa āgatan”ti.	1	
PA_kd_5:1.2.1	Atha kho soṇassa koḷivisassa mātāpitaro soṇaṁ koḷivisaṁ etadavocuṁ—	1	
PA_kd_5:1.2.2	“rājā te, tāta soṇa, pāde dakkhitukāmo.	1	
PA_kd_5:1.2.3	Mā kho tvaṁ, tāta soṇa, yena rājā tena pāde abhippasāreyyāsi.	1	
PA_kd_5:1.2.4	Rañño purato pallaṅkena nisīda.	1	
PA_kd_5:1.2.5	Nisinnassa te rājā pāde dakkhissatī”ti.	1	
PA_kd_5:1.2.6	Atha kho soṇaṁ koḷivisaṁ sivikāya ānesuṁ.	1	
PA_kd_5:1.2.7	Atha kho soṇo koḷiviso yena rājā māgadho seniyo bimbisāro tenupasaṅkami, upasaṅkamitvā rājānaṁ māgadhaṁ seniyaṁ bimbisāraṁ abhivādetvā rañño purato pallaṅkena nisīdi.	1	
PA_kd_5:1.2.8	Addasā kho rājā māgadho seniyo bimbisāro soṇassa koḷivisassa pādatalesu lomāni jātāni.	1	
PA_kd_5:1.3.1	Atha kho rājā māgadho seniyo bimbisāro tāni asīti gāmikasahassāni diṭṭhadhammike atthe anusāsitvā uyyojesi—	1	
PA_kd_5:1.3.2	“tumhe khvattha, bhaṇe, mayā diṭṭhadhammike atthe anusāsitā;	1	
PA_kd_5:1.3.3	gacchatha, taṁ bhagavantaṁ payirupāsatha;	1	
PA_kd_5:1.3.4	so no bhagavā samparāyike atthe anusāsissatī”ti.	1	
PA_kd_5:1.3.5	Atha kho tāni asīti gāmikasahassāni yena gijjhakūṭo pabbato tenupasaṅkamiṁsu.	1	
PA_kd_5:1.4.1	Tena kho pana samayena āyasmā sāgato bhagavato upaṭṭhāko hoti.	1	
PA_kd_5:1.4.2	Atha kho tāni asīti gāmikasahassāni yenāyasmā sāgato tenupasaṅkamiṁsu, upasaṅkamitvā āyasmantaṁ sāgataṁ etadavocuṁ—	1	
PA_kd_5:1.4.3	“imāni, bhante, asīti gāmikasahassāni idhūpasaṅkantāni bhagavantaṁ dassanāya;	1	
PA_kd_5:1.4.4	sādhu mayaṁ, bhante, labheyyāma bhagavantaṁ dassanāyā”ti.	1	
PA_kd_5:1.4.5	“Tena hi tumhe āyasmanto muhuttaṁ idheva tāva hotha, yāvāhaṁ bhagavantaṁ paṭivedemī”ti.	1	
PA_kd_5:1.5.1	Atha kho āyasmā sāgato tesaṁ asītiyā gāmikasahassānaṁ purato pekkhamānānaṁ pāṭikāya nimujjitvā bhagavato purato ummujjitvā bhagavantaṁ etadavoca—	1	
PA_kd_5:1.5.2	“imāni, bhante, asīti gāmikasahassāni idhūpasaṅkantāni bhagavantaṁ dassanāya;	1	
PA_kd_5:1.5.3	yassadāni, bhante, bhagavā kālaṁ maññatī”ti.	1	
PA_kd_5:1.5.4	“Tena hi tvaṁ, sāgata, vihārapacchāyāyaṁ āsanaṁ paññapehī”ti.	1	
PA_kd_5:1.6.1	“Evaṁ, bhante”ti	1	
PA_kd_5:1.6.2_0	kho āyasmā sāgato bhagavato paṭissuṇitvā pīṭhaṁ gahetvā bhagavato purato nimujjitvā	1	
PA_kd_5:1.6.2_1	tesaṁ asītiyā gāmikasahassānaṁ purato pekkhamānānaṁ pāṭikāya ummujjitvā vihārapacchāyāyaṁ āsanaṁ paññapeti.	1	
PA_kd_5:1.6.3	Atha kho bhagavā vihārā nikkhamitvā vihārapacchāyāyaṁ paññatte āsane nisīdi.	1	
PA_kd_5:1.7.1	Atha kho tāni asīti gāmikasahassāni yena bhagavā tenupasaṅkamiṁsu, upasaṅkamitvā bhagavantaṁ abhivādetvā ekamantaṁ nisīdiṁsu.	1	
PA_kd_5:1.7.2	Atha kho tāni asīti gāmikasahassāni āyasmantaṁyeva sāgataṁ samannāharanti, no tathā bhagavantaṁ.	1	
PA_kd_5:1.7.3	Atha kho bhagavā tesaṁ asītiyā gāmikasahassānaṁ cetasā cetoparivitakkamaññāya āyasmantaṁ sāgataṁ āmantesi—	1	
PA_kd_5:1.7.4	“tena hi tvaṁ, sāgata, bhiyyoso mattāya uttari manussadhammaṁ iddhipāṭihāriyaṁ dassehī”ti.	1	
PA_kd_5:1.7.5_0	“Evaṁ, bhante”ti kho āyasmā sāgato bhagavato paṭissuṇitvā vehāsaṁ abbhuggantvā ākāse	1	
PA_kd_5:1.7.5_1	antalikkhe caṅkamatipi, tiṭṭhatipi, nisīdatipi, seyyampi kappeti, dhūmāyatipi pajjalatipi, antaradhāyatipi.	1	
PA_kd_5:1.8.1	Atha kho āyasmā sāgato ākāse antalikkhe anekavihitaṁ uttari manussadhammaṁ iddhipāṭihāriyaṁ dassetvā bhagavato pādesu sirasā nipatitvā bhagavantaṁ etadavoca—	1	
PA_kd_5:1.8.2	“satthā me, bhante, bhagavā;	1	
PA_kd_5:1.8.3	sāvakohamasmi.	1	
PA_kd_5:1.8.4	Satthā me, bhante, bhagavā;	1	
PA_kd_5:1.8.5	sāvakohamasmī”ti.	1	
PA_kd_5:1.8.6	Atha kho tāni asīti gāmikasahassāni “acchariyaṁ vata bho, abbhutaṁ vata bho.	1	
PA_kd_5:1.8.7	Sāvakopi nāma evaṁ mahiddhiko bhavissati, evaṁ mahānubhāvo, aho nūna satthā”ti bhagavantaṁyeva samannāharanti, no tathā āyasmantaṁ sāgataṁ.	1	
PA_kd_5:1.9.1	Atha kho bhagavā tesaṁ asītiyā gāmikasahassānaṁ cetasā cetoparivitakkamaññāya anupubbiṁ kathaṁ kathesi, seyyathidaṁ—	1	
PA_kd_5:1.9.2	dānakathaṁ sīlakathaṁ saggakathaṁ, kāmānaṁ ādīnavaṁ okāraṁ saṅkilesaṁ, nekkhamme ānisaṁsaṁ pakāsesi.	1	
PA_kd_5:1.9.3	Yadā te bhagavā aññāsi kallacitte, muducitte, vinīvaraṇacitte, udaggacitte, pasannacitte, atha yā buddhānaṁ sāmukkaṁsikā dhammadesanā, taṁ pakāsesi—	1	
PA_kd_5:1.9.4	dukkhaṁ, samudayaṁ, nirodhaṁ, maggaṁ.	1	
PA_kd_5:1.9.5	Seyyathāpi nāma suddhaṁ vatthaṁ apagatakāḷakaṁ sammadeva rajanaṁ paṭiggaṇheyya;	1	
PA_kd_5:1.9.6	evamevaṁ tesaṁ asītiyā gāmikasahassānaṁ tasmiṁyeva āsane virajaṁ vītamalaṁ dhammacakkhuṁ udapādi—	1	
PA_kd_5:1.9.7	“yaṁ kiñci samudayadhammaṁ sabbaṁ taṁ nirodhadhamman”ti.	1	
PA_kd_5:1.10.1	Te diṭṭhadhammā pattadhammā viditadhammā pariyogāḷhadhammā tiṇṇavicikicchā vigatakathaṅkathā vesārajjappattā aparappaccayā satthusāsane bhagavantaṁ etadavocuṁ—	1	
PA_kd_5:1.10.2	“abhikkantaṁ, bhante, abhikkantaṁ, bhante.	1	
PA_kd_5:1.10.3	Seyyathāpi, bhante, nikkujjitaṁ vā ukkujjeyya, paṭicchannaṁ vā vivareyya, mūḷhassa vā maggaṁ ācikkheyya, andhakāre vā telapajjotaṁ dhāreyya—	1	
PA_kd_5:1.10.4	‘cakkhumanto rūpāni dakkhantī’ti;	1	
PA_kd_5:1.10.5	evamevaṁ bhagavatā anekapariyāyena dhammo pakāsito.	1	
PA_kd_5:1.10.6	Ete mayaṁ, bhante, bhagavantaṁ saraṇaṁ gacchāma.	1	
PA_kd_5:1.10.7	Dhammañca, bhikkhusaṅghañca.	1	
PA_kd_5:1.10.8	Upāsake no bhagavā dhāretu ajjatagge pāṇupete saraṇaṁ gate”ti.	1	
PA_kd_5:1.11.0	1.1. Soṇassapabbajjā	1	
PA_kd_5:1.11.1	Atha kho soṇassa koḷivisassa etadahosi—	1	
PA_kd_5:1.11.2	“yathā yathā kho ahaṁ bhagavatā dhammaṁ desitaṁ ājānāmi, nayidaṁ sukaraṁ agāraṁ ajjhāvasatā ekantaparipuṇṇaṁ ekantaparisuddhaṁ saṅkhalikhitaṁ brahmacariyaṁ carituṁ;	1	
PA_kd_5:1.11.3	yannūnāhaṁ kesamassuṁ ohāretvā kāsāyāni vatthāni acchādetvā agārasmā anagāriyaṁ pabbajeyyan”ti.	1	
PA_kd_5:1.11.4	Atha kho tāni asīti gāmikasahassāni bhagavato bhāsitaṁ abhinanditvā anumoditvā uṭṭhāyāsanā bhagavantaṁ abhivādetvā padakkhiṇaṁ katvā pakkamiṁsu.	1	
PA_kd_5:1.12.1	Atha kho soṇo koḷiviso acirapakkantesu tesu asītiyā gāmikasahassesu yena bhagavā tenupasaṅkami, upasaṅkamitvā bhagavantaṁ abhivādetvā ekamantaṁ nisīdi.	1	
PA_kd_5:1.12.2	Ekamantaṁ nisinno kho soṇo koḷiviso bhagavantaṁ etadavoca—	1	
PA_kd_5:1.12.3	“yathā yathāhaṁ, bhante, bhagavatā dhammaṁ desitaṁ ājānāmi, nayidaṁ sukaraṁ agāraṁ ajjhāvasatā ekantaparipuṇṇaṁ ekantaparisuddhaṁ saṅkhalikhitaṁ brahmacariyaṁ carituṁ.	1	
PA_kd_5:1.12.4	Icchāmahaṁ, bhante, kesamassuṁ ohāretvā kāsāyāni vatthāni acchādetvā agārasmā anagāriyaṁ pabbajituṁ.	1	
PA_kd_5:1.12.5	Pabbājetu maṁ, bhante, bhagavā”ti.	1	
PA_kd_5:1.12.6	Alattha kho soṇo koḷiviso bhagavato santike pabbajjaṁ, alattha upasampadaṁ.	1	
PA_kd_5:1.12.7	Acirupasampanno ca panāyasmā soṇo sītavane viharati.	1	
PA_kd_5:1.13.1	Tassa accāraddhavīriyassa caṅkamato pādā bhijjiṁsu.	1	
PA_kd_5:1.13.2	Caṅkamo lohitena phuṭo hoti, seyyathāpi gavāghātanaṁ.	1	
PA_kd_5:1.13.3	Atha kho āyasmato soṇassa rahogatassa paṭisallīnassa evaṁ cetaso parivitakko udapādi—	1	
PA_kd_5:1.13.4	“ye kho keci bhagavato sāvakā āraddhavīriyā viharanti, ahaṁ tesaṁ aññataro.	1	
PA_kd_5:1.13.5	Atha ca pana me nānupādāya āsavehi cittaṁ vimuccati.	1	
PA_kd_5:1.13.6	Saṁvijjanti kho pana me kule bhogā;	1	
PA_kd_5:1.13.7	sakkā bhoge ca bhuñjituṁ, puññāni ca kātuṁ.	1	
PA_kd_5:1.13.8	Yannūnāhaṁ hīnāyāvattitvā bhoge ca bhuñjeyyaṁ, puññāni ca kareyyan”ti.	1	
PA_kd_5:1.14.1	Atha kho bhagavā āyasmato soṇassa cetasā cetoparivitakkamaññāya—	1	
PA_kd_5:1.14.2	seyyathāpi nāma balavā puriso samiñjitaṁ vā bāhaṁ pasāreyya, pasāritaṁ vā bāhaṁ samiñjeyya; evameva—gijjhakūṭe pabbate antarahito sītavane pāturahosi.	1	
PA_kd_5:1.14.3	Atha kho bhagavā sambahulehi bhikkhūhi saddhiṁ senāsanacārikaṁ āhiṇḍanto yenāyasmato soṇassa caṅkamo tenupasaṅkami.	1	
PA_kd_5:1.14.4	Addasā kho bhagavā āyasmato soṇassa caṅkamaṁ lohitena phuṭaṁ, disvāna bhikkhū āmantesi—	1	
PA_kd_5:1.14.5	“kassa nvāyaṁ, bhikkhave, caṅkamo lohitena phuṭo, seyyathāpi gavāghātanan”ti?	1	
PA_kd_5:1.14.6	“Āyasmato, bhante, soṇassa accāraddhavīriyassa caṅkamato pādā bhijjiṁsu.	1	
PA_kd_5:1.14.7	Tassāyaṁ caṅkamo lohitena phuṭo, seyyathāpi gavāghātanan”ti.	1	
PA_kd_5:1.15.1	Atha kho bhagavā yenāyasmato soṇassa vihāro tenupasaṅkami, upasaṅkamitvā paññatte āsane nisīdi.	1	
PA_kd_5:1.15.2	Āyasmāpi kho soṇo bhagavantaṁ abhivādetvā ekamantaṁ nisīdi.	1	
PA_kd_5:1.15.3	Ekamantaṁ nisinnaṁ kho āyasmantaṁ soṇaṁ bhagavā etadavoca—	1	
PA_kd_5:1.15.4	“nanu te, soṇa, rahogatassa paṭisallīnassa evaṁ cetaso parivitakko udapādi—	1	
PA_kd_5:1.15.5	‘ye kho keci bhagavato sāvakā āraddhavīriyā viharanti, ahaṁ tesaṁ aññataro.	1	
PA_kd_5:1.15.6	Atha ca pana me nānupādāya āsavehi cittaṁ vimuccati.	1	
PA_kd_5:1.15.7	Saṁvijjanti kho pana me kule bhogā;	1	
PA_kd_5:1.15.8	sakkā bhoge ca bhuñjituṁ, puññāni ca kātuṁ.	1	
PA_kd_5:1.15.9	Yannūnāhaṁ hīnāyāvattitvā bhoge ca bhuñjeyyaṁ, puññāni ca kareyyan’”ti?	1	
PA_kd_5:1.15.10	“Evaṁ, bhante”ti.	1	
PA_kd_5:1.15.11	“Taṁ kiṁ maññasi, soṇa, kusalo tvaṁ pubbe agārikabhūto vīṇāya tantissare”ti?	1	
PA_kd_5:1.15.12	“Evaṁ, bhante”ti.	1	
PA_kd_5:1.15.13	“Taṁ kiṁ maññasi, soṇa, yadā te vīṇāya tantiyo accāyatā honti, api nu te vīṇā tasmiṁ samaye saravatī vā hoti, kammaññā vā”ti?	1	
PA_kd_5:1.15.14	“No hetaṁ, bhante”ti.	1	
PA_kd_5:1.16.1	“Taṁ kiṁ maññasi, soṇa, yadā te vīṇāya tantiyo atisithilā honti, api nu te vīṇā tasmiṁ samaye saravatī vā hoti, kammaññā vā”ti?	1	
PA_kd_5:1.16.2	“No hetaṁ, bhante”ti.	1	
PA_kd_5:1.16.3	“Taṁ kiṁ maññasi, soṇa, yadā te vīṇāya tantiyo neva accāyatā honti nātisithilā, same guṇe patiṭṭhitā, api nu te vīṇā tasmiṁ samaye saravatī vā hoti, kammaññā vā”ti?	1	
PA_kd_5:1.16.4	“Evaṁ, bhante”ti.	1	
PA_kd_5:1.16.5	“Evameva kho, soṇa, accāraddhavīriyaṁ uddhaccāya saṁvattati, atilīnavīriyaṁ kosajjāya saṁvattati.	1	
PA_kd_5:1.17.1	Tasmātiha tvaṁ, soṇa, vīriyasamataṁ adhiṭṭhaha, indriyānañca samataṁ paṭivijjha, tattha ca nimittaṁ gaṇhāhī”ti.	1	
PA_kd_5:1.17.2	“Evaṁ, bhante”ti kho āyasmā soṇo bhagavato paccassosi.	1	
PA_kd_5:1.17.3_0	Atha kho bhagavā āyasmantaṁ soṇaṁ iminā ovādena ovaditvā—seyyathāpi nāma balavā puriso	1	
PA_kd_5:1.17.3_1	samiñjitaṁ vā bāhaṁ pasāreyya, pasāritaṁ vā bāhaṁ samiñjeyya; evameva—sītavane āyasmato	1	
PA_kd_5:1.17.3_2	soṇassa sammukhe antarahito gijjhakūṭe pabbate pāturahosi.	1	
PA_kd_5:1.18.1	Atha kho āyasmā soṇo aparena samayena vīriyasamataṁ adhiṭṭhāsi, indriyānañca samataṁ paṭivijjhi, tattha ca nimittaṁ aggahesi.	1	
PA_kd_5:1.18.2_0	Atha kho āyasmā soṇo, eko vūpakaṭṭho appamatto ātāpī pahitatto viharanto, na cirasseva—yassatthāya	1	
PA_kd_5:1.18.2_1	kulaputtā sammadeva agārasmā anagāriyaṁ pabbajanti, tadanuttaraṁ—brahmacariyapariyosānaṁ	1	
PA_kd_5:1.18.2_2	diṭṭheva dhamme sayaṁ abhiññā sacchikatvā upasampajja vihāsi.	1	
PA_kd_5:1.18.3	“Khīṇā jāti, vusitaṁ brahmacariyaṁ, kataṁ karaṇīyaṁ, nāparaṁ itthattāyā”ti abhiññāsi.	1	
PA_kd_5:1.18.4	Aññataro ca panāyasmā soṇo arahataṁ ahosi.	1	
PA_kd_5:1.19.1	Atha kho āyasmato soṇassa arahattappattassa etadahosi—	1	
PA_kd_5:1.19.2	“yannūnāhaṁ bhagavato santike aññaṁ byākareyyan”ti.	1	
PA_kd_5:1.19.3	Atha kho āyasmā soṇo yena bhagavā tenupasaṅkami, upasaṅkamitvā bhagavantaṁ abhivādetvā ekamantaṁ nisīdi.	1	
PA_kd_5:1.19.4	Ekamantaṁ nisinno kho āyasmā soṇo bhagavantaṁ etadavoca—	1	
PA_kd_5:1.20.1	“yo so, bhante, bhikkhu arahaṁ khīṇāsavo vusitavā katakaraṇīyo ohitabhāro anuppattasadattho parikkhīṇabhavasaṁyojano sammadaññāvimutto, so chaṭṭhānāni adhimutto hoti—	1	
PA_kd_5:1.20.2	nekkhammādhimutto hoti, pavivekādhimutto hoti, abyāpajjādhimutto hoti, upādānakkhayādhimutto hoti, taṇhakkhayādhimutto hoti, asammohādhimutto hoti.	1	
PA_kd_5:1.21.1	Siyā kho pana, bhante, idhekaccassa āyasmato evamassa—	1	
PA_kd_5:1.21.2	‘kevalaṁ saddhāmattakaṁ nūna ayamāyasmā nissāya nekkhammādhimutto’ti, na kho panetaṁ, bhante, evaṁ daṭṭhabbaṁ.	1	
PA_kd_5:1.21.3_0	Khīṇāsavo, bhante, bhikkhu, vusitavā, katakaraṇīyo, karaṇīyamattānaṁ asamanupassanto	1	
PA_kd_5:1.21.3_1	katassa vā paṭicayaṁ khayā rāgassa vītarāgattā nekkhammādhimutto hoti, khayā dosassa	1	
PA_kd_5:1.21.3_2	vītadosattā nekkhammādhimutto hoti, khayā mohassa vītamohattā nekkhammādhimutto hoti.	1	
PA_kd_5:1.22.1	Siyā kho pana, bhante, idhekaccassa āyasmato evamassa—	1	
PA_kd_5:1.22.2	‘lābhasakkārasilokaṁ nūna ayamāyasmā nikāmayamāno pavivekādhimutto’ti.	1	
PA_kd_5:1.22.3	Na kho panetaṁ, bhante, evaṁ daṭṭhabbaṁ.	1	
PA_kd_5:1.22.4_0	Khīṇāsavo, bhante, bhikkhu, vusitavā, katakaraṇīyo, karaṇīyamattānaṁ asamanupassanto	1	
PA_kd_5:1.22.4_1	katassa vā paṭicayaṁ, khayā rāgassa vītarāgattā pavivekādhimutto hoti, khayā dosassa	1	
PA_kd_5:1.22.4_2	vītadosattā pavivekādhimutto hoti, khayā mohassa vītamohattā pavivekādhimutto hoti.	1	
PA_kd_5:1.23.1	Siyā kho pana, bhante, idhekaccassa āyasmato evamassa—	1	
PA_kd_5:1.23.2	‘sīlabbataparāmāsaṁ nūna ayamāyasmā sārato paccāgacchanto abyāpajjādhimutto’ti.	1	
PA_kd_5:1.23.3	Na kho panetaṁ, bhante, evaṁ daṭṭhabbaṁ.	1	
PA_kd_5:1.23.4_0	Khīṇāsavo, bhante, bhikkhu, vusitavā, katakaraṇīyo, karaṇīyamattānaṁ asamanupassanto	1	
PA_kd_5:1.23.4_1	katassa vā paṭicayaṁ, khayā rāgassa vītarāgattā abyāpajjādhimutto hoti, khayā dosassa	1	
PA_kd_5:1.23.4_2	vītadosattā abyāpajjādhimutto hoti, khayā mohassa vītamohattā abyāpajjādhimutto hoti.	1	
PA_kd_5:1.24.1	Khayā rāgassa vītarāgattā upādānakkhayādhimutto hoti, khayā dosassa vītadosattā upādānakkhayādhimutto hoti, khayā mohassa vītamohattā upādānakkhayādhimutto hoti.	1	
PA_kd_5:1.24.2	Khayā rāgassa vītarāgattā taṇhakkhayādhimutto hoti, khayā dosassa vītadosattā taṇhakkhayādhimutto hoti, khayā mohassa vītamohattā taṇhakkhayādhimutto hoti.	1	
PA_kd_5:1.24.3	Khayā rāgassa vītarāgattā asammohādhimutto hoti, khayā dosassa vītadosattā asammohādhimutto hoti, khayā mohassa vītamohattā asammohādhimutto hoti.	1	
PA_kd_5:1.25.1	Evaṁ sammā vimuttacittassa, bhante, bhikkhuno bhusā cepi cakkhuviññeyyā rūpā cakkhussa āpāthaṁ āgacchanti, nevassa cittaṁ pariyādiyanti.	1	
PA_kd_5:1.25.2	Amissīkatamevassa cittaṁ hoti, ṭhitaṁ āneñjappattaṁ, vayañcassānupassati.	1	
PA_kd_5:1.25.3	Bhusā cepi sotaviññeyyā saddā …pe…	1	
PA_kd_5:1.25.4	ghānaviññeyyā gandhā …	1	
PA_kd_5:1.25.5	jivhāviññeyyā rasā …	1	
PA_kd_5:1.25.6	kāyaviññeyyā phoṭṭhabbā …	1	
PA_kd_5:1.25.7	manoviññeyyā dhammā manassa āpāthaṁ āgacchanti, nevassa cittaṁ pariyādiyanti;	1	
PA_kd_5:1.25.8	amissīkatamevassa cittaṁ hoti, ṭhitaṁ āneñjappattaṁ, vayañcassānupassati.	1	
PA_kd_5:1.26.1	Seyyathāpi, bhante, selo pabbato acchiddo asusiro ekagghano, puratthimāya cepi disāya āgaccheyya bhusā vātavuṭṭhi, neva naṁ saṅkampeyya na sampakampeyya na sampavedheyya;	1	
PA_kd_5:1.26.2	pacchimāya cepi disāya āgaccheyya bhusā vātavuṭṭhi …pe…	1	
PA_kd_5:1.26.3	uttarāya cepi disāya …pe…	1	
PA_kd_5:1.26.4	dakkhiṇāya cepi disāya āgaccheyya bhusā vātavuṭṭhi, neva naṁ saṅkampeyya na sampakampeyya na sampavedheyya;	1	
PA_kd_5:1.26.5	evameva kho, bhante, evaṁ sammā vimuttacittassa bhikkhuno bhusā cepi cakkhuviññeyyā rūpā cakkhussa āpāthaṁ āgacchanti, nevassa cittaṁ pariyādiyanti;	1	
PA_kd_5:1.26.6	amissīkatamevassa cittaṁ hoti, ṭhitaṁ āneñjappattaṁ, vayañcassānupassati.	1	
PA_kd_5:1.26.7	Bhusā cepi sotaviññeyyā saddā …pe…	1	
PA_kd_5:1.26.8	ghānaviññeyyā gandhā …	1	
PA_kd_5:1.26.9	jivhāviññeyyā rasā …	1	
PA_kd_5:1.26.10	kāyaviññeyyā phoṭṭhabbā …	1	
PA_kd_5:1.26.11	manoviññeyyā dhammā manassa āpāthaṁ āgacchanti, nevassa cittaṁ pariyādiyanti;	1	
PA_kd_5:1.26.12	amissīkatamevassa cittaṁ hoti, ṭhitaṁ āneñjappattaṁ, vayañcassānupassatī”ti.	1	
PA_kd_5:1.27.1	Nekkhammaṁ adhimuttassa,	1	
PA_kd_5:1.27.2	pavivekañca cetaso;	1	
PA_kd_5:1.27.3	Abyāpajjādhimuttassa,	1	
PA_kd_5:1.27.4	upādānakkhayassa ca.	1	
PA_kd_5:1.27.5	Taṇhakkhayādhimuttassa,	1	
PA_kd_5:1.27.6	asammohañca cetaso;	1	
PA_kd_5:1.27.7	Disvā āyatanuppādaṁ,	1	
PA_kd_5:1.27.8	sammā cittaṁ vimuccati.	1	
PA_kd_5:1.27.9	Tassa sammāvimuttassa,	1	
PA_kd_5:1.27.10	santacittassa bhikkhuno;	1	
PA_kd_5:1.27.11	Katassa paṭicayo natthi,	1	
PA_kd_5:1.27.12	karaṇīyaṁ na vijjati.	1	
PA_kd_5:1.27.13	Selo yathā ekagghano,	1	
PA_kd_5:1.27.14	vātena na samīrati;	1	
PA_kd_5:1.27.15	Evaṁ rūpā rasā saddā,	1	
PA_kd_5:1.27.16	gandhā phassā ca kevalā.	1	
PA_kd_5:1.27.17	Iṭṭhā dhammā aniṭṭhā ca,	1	
PA_kd_5:1.27.18	na pavedhenti tādino;	1	
PA_kd_5:1.27.19	Ṭhitaṁ cittaṁ vippamuttaṁ,	1	
PA_kd_5:1.27.20	vayañcassānupassatīti.	1	
PA_kd_5:1.28.0	2. Diguṇādiupāhanapaṭikkhepa	1	
PA_kd_5:1.28.1	Atha kho bhagavā bhikkhū āmantesi—	1	
PA_kd_5:1.28.2	“evaṁ kho, bhikkhave, kulaputtā aññaṁ byākaronti, attho ca vutto, attā ca anupanīto.	1	
PA_kd_5:1.28.3	Atha ca panidhekacce moghapurisā hasamānakaṁ maññe aññaṁ byākaronti, te pacchā vighātaṁ āpajjantī”ti.	1	
PA_kd_5:1.29.1	Atha kho bhagavā āyasmantaṁ soṇaṁ āmantesi—	1	
PA_kd_5:1.29.2	“tvaṁ khosi, soṇa, sukhumālo.	1	
PA_kd_5:1.29.3	Anujānāmi te, soṇa, ekapalāsikaṁ upāhanan”ti.	1	
PA_kd_5:1.29.4	“Ahaṁ kho, bhante, asītisakaṭavāhe hiraññaṁ ohāya agārasmā anagāriyaṁ pabbajito, sattahatthikañca anīkaṁ.	1	
PA_kd_5:1.29.5_0	Athāhaṁ, bhante, ekapalāsikañce upāhanaṁ pariharissāmi, tassa me bhavissanti vattāro	1	
PA_kd_5:1.29.5_1	‘soṇo koḷiviso asītisakaṭavāhe hiraññaṁ ohāya agārasmā anagāriyaṁ pabbajito, sattahatthikañca anīkaṁ.	1	
PA_kd_5:1.29.6	So dānāyaṁ ekapalāsikāsu upāhanāsu satto’ti.	1	
PA_kd_5:1.30.1	Sace bhagavā bhikkhusaṅghassa anujānissati ahampi paribhuñjissāmi;	1	
PA_kd_5:1.30.2	no ce bhagavā bhikkhusaṅghassa anujānissati, ahampi na paribhuñjissāmī”ti.	1	
PA_kd_5:1.30.3	Atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi—	1	
PA_kd_5:1.30.4	“anujānāmi, bhikkhave, ekapalāsikaṁ upāhanaṁ.	1	
PA_kd_5:1.30.5	Na, bhikkhave, diguṇā upāhanā dhāretabbā.	1	
PA_kd_5:1.30.6	Na tiguṇā upāhanā dhāretabbā.	1	
PA_kd_5:1.30.7	Na guṇaṅguṇūpāhanā dhāretabbā.	1	
PA_kd_5:1.30.8	Yo dhāreyya, āpatti dukkaṭassā”ti.	1	
PA_kd_5:2.1.0	3. Sabbanīlikādipaṭikkhepa	2	
PA_kd_5:2.1.1	Tena kho pana samayena chabbaggiyā bhikkhū sabbanīlikā upāhanāyo dhārenti …pe…	2	
PA_kd_5:2.1.2	sabbapītikā upāhanāyo dhārenti …	2	
PA_kd_5:2.1.3	sabbalohitikā upāhanāyo dhārenti …	2	
PA_kd_5:2.1.4	sabbamañjiṭṭhikā upāhanāyo dhārenti …	2	
PA_kd_5:2.1.5	sabbakaṇhā upāhanāyo dhārenti …	2	
PA_kd_5:2.1.6	sabbamahāraṅgarattā upāhanāyo dhārenti …	2	
PA_kd_5:2.1.7	sabbamahānāmarattā upāhanāyo dhārenti.	2	
PA_kd_5:2.1.8	Manussā ujjhāyanti khiyyanti vipācenti—	2	
PA_kd_5:2.1.9	“seyyathāpi gihī kāmabhogino”ti.	2	
PA_kd_5:2.1.10	Bhagavato etamatthaṁ ārocesuṁ.	2	
PA_kd_5:2.1.11	“Na, bhikkhave, sabbanīlikā upāhanā dhāretabbā …pe…	2	
PA_kd_5:2.1.12_0	na sabbapītikā upāhanā dhāretabbā, na sabbalohitikā upāhanā dhāretabbā, na sabbamañjiṭṭhikā	2	
PA_kd_5:2.1.12_1	upāhanā dhāretabbā, na sabbakaṇhā upāhanā dhāretabbā, na sabbamahāraṅgarattā upāhanā	2	
PA_kd_5:2.1.12_2	dhāretabbā, na sabbamahānāmarattā upāhanā dhāretabbā.	2	
PA_kd_5:2.1.13	Yo dhāreyya, āpatti dukkaṭassā”ti.	2	
PA_kd_5:2.2.1	Tena kho pana samayena chabbaggiyā bhikkhū nīlakavaddhikā upāhanāyo dhārenti …pe…	2	
PA_kd_5:2.2.2_0	pītakavaddhikā upāhanāyo dhārenti, lohitakavaddhikā upāhanāyo dhārenti, mañjiṭṭhikavaddhikā	2	
PA_kd_5:2.2.2_1	upāhanāyo dhārenti, kaṇhavaddhikā upāhanāyo dhārenti, mahāraṅgarattavaddhikā upāhanāyo	2	
PA_kd_5:2.2.2_2	dhārenti, mahānāmarattavaddhikā upāhanāyo dhārenti.	2	
PA_kd_5:2.2.3	Manussā ujjhāyanti khiyyanti vipācenti—	2	
PA_kd_5:2.2.4	“seyyathāpi gihī kāmabhogino”ti.	2	
PA_kd_5:2.2.5	Bhagavato etamatthaṁ ārocesuṁ.	2	
PA_kd_5:2.2.6_0	“Na, bhikkhave, nīlakavaddhikā upāhanā dhāretabbā …pe… na pītakavaddhikā upāhanā	2	
PA_kd_5:2.2.6_1	dhāretabbā, na lohitakavaddhikā upāhanā dhāretabbā, na mañjiṭṭhikavaddhikā upāhanā	2	
PA_kd_5:2.2.6_2	dhāretabbā, na kaṇhavaddhikā upāhanā dhāretabbā, na mahāraṅgarattavaddhikā upāhanā	2	
PA_kd_5:2.2.6_3	dhāretabbā, na mahānāmarattavaddhikā upāhanā dhāretabbā.	2	
PA_kd_5:2.2.7	Yo dhāreyya, āpatti dukkaṭassā”ti.	2	
PA_kd_5:2.3.1_0	Tena kho pana samayena chabbaggiyā bhikkhū khallakabaddhā upāhanāyo dhārenti …pe…	2	
PA_kd_5:2.3.1_1	puṭabaddhā upāhanāyo dhārenti, pāliguṇṭhimā upāhanāyo dhārenti, tūlapuṇṇikā upāhanāyo	2	
PA_kd_5:2.3.1_2	dhārenti, tittirapattikā upāhanāyo dhārenti, meṇḍavisāṇavaddhikā upāhanāyo dhārenti,	2	
PA_kd_5:2.3.1_3	ajavisāṇavaddhikā upāhanāyo dhārenti, vicchikāḷikā upāhanāyo dhārenti, morapiñchaparisibbitā	2	
PA_kd_5:2.3.1_4	upāhanāyo dhārenti, citrā upāhanāyo dhārenti.	2	
PA_kd_5:2.3.2	Manussā ujjhāyanti khiyyanti vipācenti—	2	
PA_kd_5:2.3.3	“seyyathāpi gihī kāmabhogino”ti.	2	
PA_kd_5:2.3.4	Bhagavato etamatthaṁ ārocesuṁ.	2	
PA_kd_5:2.3.5	“Na, bhikkhave, khallakabaddhā upāhanā dhāretabbā …pe…	2	
PA_kd_5:2.3.6_0	na puṭabaddhā upāhanā dhāretabbā, na pāliguṇṭhimā upāhanā dhāretabbā, na tūlapuṇṇikā	2	
PA_kd_5:2.3.6_1	upāhanā dhāretabbā, na tittirapattikā upāhanā dhāretabbā, na meṇḍavisāṇavaddhikā	2	
PA_kd_5:2.3.6_2	upāhanā dhāretabbā, na ajavisāṇavaddhikā upāhanā dhāretabbā, na vicchikāḷikā upāhanā	2	
PA_kd_5:2.3.6_3	dhāretabbā, na morapiñchaparisibbitā upāhanā dhāretabbā, na citrā upāhanā dhāretabbā.	2	
PA_kd_5:2.3.7	Yo dhāreyya, āpatti dukkaṭassā”ti.	2	
PA_kd_5:2.4.1_0	Tena kho pana samayena chabbaggiyā bhikkhū sīhacammaparikkhaṭā upāhanāyo dhārenti	2	
PA_kd_5:2.4.1_1	…pe… byagghacammaparikkhaṭā upāhanāyo dhārenti, dīpicammaparikkhaṭā upāhanāyo dhārenti,	2	
PA_kd_5:2.4.1_2	ajinacammaparikkhaṭā upāhanāyo dhārenti, uddacammaparikkhaṭā upāhanāyo dhārenti,	2	
PA_kd_5:2.4.1_3	majjāracammaparikkhaṭā upāhanāyo dhārenti, kāḷakacammaparikkhaṭā upāhanāyo dhārenti,	2	
PA_kd_5:2.4.1_4	luvakacammaparikkhaṭā upāhanāyo dhārenti.	2	
PA_kd_5:2.4.2	Manussā ujjhāyanti khiyyanti vipācenti—	2	
PA_kd_5:2.4.3	“seyyathāpi gihī kāmabhogino”ti.	2	
PA_kd_5:2.4.4	Bhagavato etamatthaṁ ārocesuṁ.	2	
PA_kd_5:2.4.5	“Na, bhikkhave, sīhacammaparikkhaṭā upāhanā dhāretabbā …pe…	2	
PA_kd_5:2.4.6_0	na byagghacammaparikkhaṭā upāhanā dhāretabbā, na dīpicammaparikkhaṭā upāhanā dhāretabbā,	2	
PA_kd_5:2.4.6_1	na ajinacammaparikkhaṭā upāhanā dhāretabbā, na uddacammaparikkhaṭā upāhanā dhāretabbā,	2	
PA_kd_5:2.4.6_2	na majjāracammaparikkhaṭā upāhanā dhāretabbā, na kāḷakacammaparikkhaṭā upāhanā dhāretabbā,	2	
PA_kd_5:2.4.6_3	na luvakacammaparikkhaṭā upāhanā dhāretabbā.	2	
PA_kd_5:2.4.7	Yo dhāreyya, āpatti dukkaṭassā”ti.	2	
PA_kd_5:3.1.0	4. Omukkaguṇaṅguṇūpāhanānujānana	3	
PA_kd_5:3.1.1	Atha kho bhagavā pubbaṇhasamayaṁ nivāsetvā pattacīvaramādāya rājagahaṁ piṇḍāya pāvisi, aññatarena bhikkhunā pacchāsamaṇena.	3	
PA_kd_5:3.1.2	Atha kho so bhikkhu khañjamāno bhagavantaṁ piṭṭhito piṭṭhito anubandhi.	3	
PA_kd_5:3.1.3	Addasā kho aññataro upāsako guṇaṅguṇūpāhanā ārohitvā bhagavantaṁ dūratova āgacchantaṁ;	3	
PA_kd_5:3.1.4	disvā upāhanā ārohitvā yena bhagavā tenupasaṅkami; upasaṅkamitvā bhagavantaṁ abhivādetvā yena so bhikkhu tenupasaṅkami;	3	
PA_kd_5:3.1.5	upasaṅkamitvā taṁ bhikkhuṁ abhivādetvā etadavoca—	3	
PA_kd_5:3.2.1	“kissa, bhante, ayyo khañjatī”ti?	3	
PA_kd_5:3.2.2	“Pādā me, āvuso, phalitā”ti.	3	
PA_kd_5:3.2.3	“Handa, bhante, upāhanāyo”ti.	3	
PA_kd_5:3.2.4	“Alaṁ, āvuso, paṭikkhittā bhagavatā guṇaṅguṇūpāhanā”ti.	3	
PA_kd_5:3.2.5	“Gaṇhāhetā, bhikkhu, upāhanāyo”ti.	3	
PA_kd_5:3.2.6	Atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi—	3	
PA_kd_5:3.2.7	“anujānāmi, bhikkhave, omukkaṁ guṇaṅguṇūpāhanaṁ.	3	
PA_kd_5:3.2.8	Na, bhikkhave, navā guṇaṅguṇūpāhanā dhāretabbā.	3	
PA_kd_5:3.2.9	Yo dhāreyya, āpatti dukkaṭassā”ti.	3	
PA_kd_5:4.1.0	5. Ajjhārāmeupāhanapaṭikkhepa	4	
PA_kd_5:4.1.1	Tena kho pana samayena bhagavā ajjhokāse anupāhano caṅkamati.	4	
PA_kd_5:4.1.2	“Satthā anupāhano caṅkamatī”ti—	4	
PA_kd_5:4.1.3	therāpi bhikkhū anupāhanā caṅkamanti.	4	
PA_kd_5:4.1.4	Chabbaggiyā bhikkhū, satthari anupāhane caṅkamamāne, theresupi bhikkhūsu anupāhanesu caṅkamamānesu, saupāhanā caṅkamanti.	4	
PA_kd_5:4.1.5	Ye te bhikkhū appicchā …pe… te ujjhāyanti khiyyanti vipācenti—	4	
PA_kd_5:4.1.6	“kathañhi nāma chabbaggiyā bhikkhū, satthari anupāhane caṅkamamāne, theresupi bhikkhūsu anupāhanesu caṅkamamānesu, saupāhanā caṅkamissantī”ti.	4	
PA_kd_5:4.2.1	Atha kho te bhikkhū bhagavato etamatthaṁ ārocesuṁ …pe…	4	
PA_kd_5:4.2.2	“saccaṁ kira, bhikkhave, chabbaggiyā bhikkhū, satthari anupāhane caṅkamamāne, theresupi bhikkhūsu anupāhanesu caṅkamamānesu, saupāhanā caṅkamantī”ti?	4	
PA_kd_5:4.2.3	“Saccaṁ, bhagavā”ti.	4	
PA_kd_5:4.2.4	Vigarahi buddho bhagavā …pe…	4	
PA_kd_5:4.2.5	kathañhi nāma te, bhikkhave, moghapurisā, satthari anupāhane caṅkamamāne, theresupi bhikkhūsu anupāhanesu caṅkamamānesu, saupāhanā caṅkamissanti.	4	
PA_kd_5:4.2.6	Ime hi nāma, bhikkhave, gihī odātavatthavasanakā abhijīvanikassa sippassa kāraṇā ācariyesu sagāravā sappatissā sabhāgavuttikā viharissanti.	4	
PA_kd_5:4.3.1_0	Idha kho taṁ, bhikkhave, sobhetha, yaṁ tumhe evaṁ svākkhāte dhammavinaye pabbajitā	4	
PA_kd_5:4.3.1_1	samānā ācariyesu ācariyamattesu upajjhāyesu upajjhāyamattesu agāravā appatissā asabhāgavuttikā vihareyyātha.	4	
PA_kd_5:4.3.2	Netaṁ, bhikkhave, appasannānaṁ vā pasādāya …pe…	4	
PA_kd_5:4.3.3	vigarahitvā …pe…	4	
PA_kd_5:4.3.4	dhammiṁ kathaṁ katvā bhikkhū āmantesi—	4	
PA_kd_5:4.3.5	“na, bhikkhave, ācariyesu ācariyamattesu upajjhāyesu upajjhāyamattesu anupāhanesu caṅkamamānesu saupāhanena caṅkamitabbaṁ.	4	
PA_kd_5:4.3.6	Yo caṅkameyya, āpatti dukkaṭassa.	4	
PA_kd_5:4.3.7	Na ca, bhikkhave, ajjhārāme upāhanā dhāretabbā.	4	
PA_kd_5:4.3.8	Yo dhāreyya, āpatti dukkaṭassā”ti.	4	
PA_kd_5:5.1.1	Tena kho pana samayena aññatarassa bhikkhuno pādakhilābādho hoti.	5	
PA_kd_5:5.1.2	Taṁ bhikkhū pariggahetvā uccārampi passāvampi nikkhāmenti.	5	
PA_kd_5:5.1.3_0	Addasā kho bhagavā senāsanacārikaṁ āhiṇḍanto te bhikkhū taṁ bhikkhuṁ pariggahetvā	5	
PA_kd_5:5.1.3_1	uccārampi passāvampi nikkhāmente, disvāna yena te bhikkhū tenupasaṅkami, upasaṅkamitvā	5	
PA_kd_5:5.1.3_2	te bhikkhū etadavoca—	5	
PA_kd_5:5.2.1	“kiṁ imassa, bhikkhave, bhikkhuno ābādho”ti?	5	
PA_kd_5:5.2.2	“Imassa, bhante, āyasmato pādakhilābādho;	5	
PA_kd_5:5.2.3	imaṁ mayaṁ pariggahetvā uccārampi passāvampi nikkhāmemā”ti.	5	
PA_kd_5:5.2.4	Atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi—	5	
PA_kd_5:5.2.5	“anujānāmi, bhikkhave, yassa pādā vā dukkhā, pādā vā phalitā, pādakhilo vā ābādho upāhanaṁ dhāretun”ti.	5	
PA_kd_5:6.1.1	Tena kho pana samayena bhikkhū adhotehi pādehi mañcampi pīṭhampi abhiruhanti;	6	
PA_kd_5:6.1.2	cīvarampi senāsanampi dussati.	6	
PA_kd_5:6.1.3	Bhagavato etamatthaṁ ārocesuṁ.	6	
PA_kd_5:6.1.4	“Anujānāmi, bhikkhave, ‘idāni mañcaṁ vā pīṭhaṁ vā abhiruhissāmī’ti upāhanaṁ dhāretun”ti.	6	
PA_kd_5:6.2.1	Tena kho pana samayena bhikkhū rattiyā uposathaggampi sannisajjampi gacchantā andhakāre khāṇumpi kaṇṭakampi akkamanti; pādā dukkhā honti.	6	
PA_kd_5:6.2.2	Bhagavato etamatthaṁ ārocesuṁ.	6	
PA_kd_5:6.2.3	“Anujānāmi, bhikkhave, ajjhārāme upāhanaṁ dhāretuṁ, ukkaṁ, padīpaṁ, kattaradaṇḍan”ti.	6	
PA_kd_5:6.3.0	6. Kaṭṭhapādukādipaṭikkhepa	6	
PA_kd_5:6.3.1_0	Tena kho pana samayena chabbaggiyā bhikkhū rattiyā paccūsasamayaṁ paccuṭṭhāya kaṭṭhapādukāyo	6	
PA_kd_5:6.3.1_1	abhiruhitvā ajjhokāse caṅkamanti, uccāsaddā mahāsaddā khaṭakhaṭasaddā, anekavihitaṁ	6	
PA_kd_5:6.3.1_2	tiracchānakathaṁ kathentā, seyyathidaṁ—	6	
PA_kd_5:6.3.2_0	rājakathaṁ, corakathaṁ, mahāmattakathaṁ, senākathaṁ, bhayakathaṁ, yuddhakathaṁ, annakathaṁ,	6	
PA_kd_5:6.3.2_1	pānakathaṁ, vatthakathaṁ, sayanakathaṁ, mālākathaṁ, gandhakathaṁ, ñātikathaṁ, yānakathaṁ,	6	
PA_kd_5:6.3.2_2	gāmakathaṁ, nigamakathaṁ, nagarakathaṁ, janapadakathaṁ, itthikathaṁ, sūrakathaṁ,	6	
PA_kd_5:6.3.2_3	visikhākathaṁ, kumbhaṭṭhānakathaṁ, pubbapetakathaṁ, nānattakathaṁ, lokakkhāyikaṁ,	6	
PA_kd_5:6.3.2_4	samuddakkhāyikaṁ, itibhavābhavakathaṁ iti vā;	6	
PA_kd_5:6.3.3	kīṭakampi akkamitvā mārenti, bhikkhūpi samādhimhā cāventi.	6	
PA_kd_5:6.4.1	Ye te bhikkhū appicchā …pe… te ujjhāyanti khiyyanti vipācenti—	6	
PA_kd_5:6.4.2_0	“kathañhi nāma chabbaggiyā bhikkhū rattiyā paccūsasamayaṁ paccuṭṭhāya kaṭṭhapādukāyo	6	
PA_kd_5:6.4.2_1	abhiruhitvā ajjhokāse caṅkamissanti, uccāsaddā mahāsaddā khaṭakhaṭasaddā anekavihitaṁ	6	
PA_kd_5:6.4.2_2	tiracchānakathaṁ kathentā, seyyathidaṁ—	6	
PA_kd_5:6.4.3	rājakathaṁ, corakathaṁ …pe…	6	
PA_kd_5:6.4.4	itibhavābhavakathaṁ iti vā, kīṭakampi akkamitvā māressanti, bhikkhūpi samādhimhā cāvessantī”ti.	6	
PA_kd_5:6.4.5	Atha kho te bhikkhū bhagavato etamatthaṁ ārocesuṁ …pe…	6	
PA_kd_5:6.4.6_0	“saccaṁ kira, bhikkhave, chabbaggiyā bhikkhū rattiyā paccūsasamayaṁ paccuṭṭhāya kaṭṭhapādukāyo	6	
PA_kd_5:6.4.6_1	abhiruhitvā ajjhokāse caṅkamanti, uccāsaddā mahāsaddā khaṭakhaṭasaddā, anekavihitaṁ	6	
PA_kd_5:6.4.6_2	tiracchānakathaṁ kathentā, seyyathidaṁ—	6	
PA_kd_5:6.4.7	rājakathaṁ, corakathaṁ …pe…	6	
PA_kd_5:6.4.8	itibhavābhavakathaṁ iti vā, kīṭakampi akkamitvā mārenti, bhikkhūpi samādhimhā cāventī”ti?	6	
PA_kd_5:6.4.9	“Saccaṁ, bhagavā”ti …pe…	6	
PA_kd_5:6.4.10	vigarahitvā …pe…	6	
PA_kd_5:6.4.11	dhammiṁ kathaṁ katvā bhikkhū āmantesi—	6	
PA_kd_5:6.4.12	“na, bhikkhave, kaṭṭhapādukā dhāretabbā.	6	
PA_kd_5:6.4.13	Yo dhāreyya, āpatti dukkaṭassā”ti.	6	
PA_kd_5:7.1.1	Atha kho bhagavā rājagahe yathābhirantaṁ viharitvā yena bārāṇasī tena cārikaṁ pakkāmi.	7	
PA_kd_5:7.1.2	Anupubbena cārikaṁ caramāno yena bārāṇasī tadavasari.	7	
PA_kd_5:7.1.3	Tatra sudaṁ bhagavā bārāṇasiyaṁ viharati isipatane migadāye.	7	
PA_kd_5:7.1.4	Tena kho pana samayena chabbaggiyā bhikkhū—	7	
PA_kd_5:7.1.5	“bhagavatā kaṭṭhapādukā paṭikkhittā”ti—	7	
PA_kd_5:7.1.6	tālataruṇe chedāpetvā tālapattapādukāyo dhārenti;	7	
PA_kd_5:7.1.7	tāni tālataruṇāni chinnāni milāyanti.	7	
PA_kd_5:7.1.8	Manussā ujjhāyanti khiyyanti vipācenti—	7	
PA_kd_5:7.1.9	“kathañhi nāma samaṇā sakyaputtiyā tālataruṇe chedāpetvā tālapattapādukāyo dhāressanti;	7	
PA_kd_5:7.1.10	tāni tālataruṇāni chinnāni milāyanti;	7	
PA_kd_5:7.1.11	ekindriyaṁ samaṇā sakyaputtiyā jīvaṁ viheṭhentī”ti.	7	
PA_kd_5:7.2.1	Assosuṁ kho bhikkhū tesaṁ manussānaṁ ujjhāyantānaṁ khiyyantānaṁ vipācentānaṁ.	7	
PA_kd_5:7.2.2	Atha kho te bhikkhū bhagavato etamatthaṁ ārocesuṁ …pe…	7	
PA_kd_5:7.2.3	“saccaṁ kira, bhikkhave, chabbaggiyā bhikkhū tālataruṇe chedāpetvā tālapattapādukāyo dhārenti;	7	
PA_kd_5:7.2.4	tāni tālataruṇāni chinnāni milāyantī”ti?	7	
PA_kd_5:7.2.5	“Saccaṁ, bhagavā”ti.	7	
PA_kd_5:7.2.6	Vigarahi buddho bhagavā …pe…	7	
PA_kd_5:7.2.7	kathañhi nāma te, bhikkhave, moghapurisā tālataruṇe chedāpetvā tālapattapādukāyo dhāressanti;	7	
PA_kd_5:7.2.8	tāni tālataruṇāni chinnāni milāyanti.	7	
PA_kd_5:7.2.9	Jīvasaññino hi, bhikkhave, manussā rukkhasmiṁ.	7	
PA_kd_5:7.2.10	Netaṁ, bhikkhave, appasannānaṁ vā pasādāya …pe…	7	
PA_kd_5:7.2.11	vigarahitvā …pe…	7	
PA_kd_5:7.2.12	dhammiṁ kathaṁ katvā bhikkhū āmantesi—	7	
PA_kd_5:7.2.13	“na, bhikkhave, tālapattapādukā dhāretabbā.	7	
PA_kd_5:7.2.14	Yo dhāreyya, āpatti dukkaṭassā”ti.	7	
PA_kd_5:7.3.1	Tena kho pana samayena chabbaggiyā bhikkhū—	7	
PA_kd_5:7.3.2	“bhagavatā tālapattapādukā paṭikkhittā”ti—	7	
PA_kd_5:7.3.3	veḷutaruṇe chedāpetvā veḷupattapādukāyo dhārenti.	7	
PA_kd_5:7.3.4	Tāni veḷutaruṇāni chinnāni milāyanti.	7	
PA_kd_5:7.3.5	Manussā ujjhāyanti khiyyanti vipācenti—	7	
PA_kd_5:7.3.6	“kathañhi nāma samaṇā sakyaputtiyā veḷutaruṇe chedāpetvā veḷupattapādukāyo dhāressanti.	7	
PA_kd_5:7.3.7	Tāni veḷutaruṇāni chinnāni milāyanti.	7	
PA_kd_5:7.3.8	Ekindriyaṁ samaṇā sakyaputtiyā jīvaṁ viheṭhentī”ti.	7	
PA_kd_5:7.3.9	Assosuṁ kho bhikkhū tesaṁ manussānaṁ ujjhāyantānaṁ khiyyantānaṁ vipācentānaṁ.	7	
PA_kd_5:7.3.10	Atha kho te bhikkhū bhagavato etamatthaṁ ārocesuṁ …pe…	7	
PA_kd_5:7.3.11	jīvasaññino hi, bhikkhave, manussā rukkhasmiṁ …pe…	7	
PA_kd_5:7.3.12	na, bhikkhave, veḷupattapādukā dhāretabbā.	7	
PA_kd_5:7.3.13	Yo dhāreyya, āpatti dukkaṭassā”ti.	7	
PA_kd_5:8.1.1	Atha kho bhagavā bārāṇasiyaṁ yathābhirantaṁ viharitvā yena bhaddiyaṁ tena cārikaṁ pakkāmi.	8	
PA_kd_5:8.1.2	Anupubbena cārikaṁ caramāno yena bhaddiyaṁ tadavasari.	8	
PA_kd_5:8.1.3	Tatra sudaṁ bhagavā bhaddiye viharati jātiyā vane.	8	
PA_kd_5:8.1.4_0	Tena kho pana samayena bhaddiyā bhikkhū anekavihitaṁ pādukamaṇḍanānuyogamanuyuttā	8	
PA_kd_5:8.1.4_1	viharanti, tiṇapādukaṁ karontipi kārāpentipi, muñjapādukaṁ karontipi kārāpentipi,	8	
PA_kd_5:8.1.4_2	pabbajapādukaṁ karontipi kārāpentipi, hintālapādukaṁ karontipi kārāpentipi, kamalapādukaṁ	8	
PA_kd_5:8.1.4_3	karontipi kārāpentipi, kambalapādukaṁ karontipi kārāpentipi, riñcanti uddesaṁ paripucchaṁ	8	
PA_kd_5:8.1.4_4	adhisīlaṁ adhicittaṁ adhipaññaṁ.	8	
PA_kd_5:8.2.1	Ye te bhikkhū appicchā …pe… te ujjhāyanti khiyyanti vipācenti—	8	
PA_kd_5:8.2.2_0	“kathañhi nāma bhaddiyā bhikkhū anekavihitaṁ pādukamaṇḍanānuyogamanuyuttā viharissanti,	8	
PA_kd_5:8.2.2_1	tiṇapādukaṁ karissantipi kārāpessantipi, muñjapādukaṁ karissantipi kārāpessantipi,	8	
PA_kd_5:8.2.2_2	pabbajapādukaṁ karissantipi kārāpessantipi, hintālapādukaṁ karissantipi kārāpessantipi,	8	
PA_kd_5:8.2.2_3	kamalapādukaṁ karissantipi kārāpessantipi, kambalapādukaṁ karissantipi kārāpessantipi,	8	
PA_kd_5:8.2.2_4	riñcissanti uddesaṁ paripucchaṁ adhisīlaṁ adhicittaṁ adhipaññan”ti.	8	
PA_kd_5:8.2.3	Atha kho te bhikkhū bhagavato etamatthaṁ ārocesuṁ …pe…	8	
PA_kd_5:8.2.4	“saccaṁ kira, bhikkhave, bhaddiyā bhikkhū anekavihitaṁ pādukamaṇḍanānuyogamanuyuttā viharanti, tiṇapādukaṁ karontipi kārāpentipi …pe…	8	
PA_kd_5:8.2.5	riñcanti uddesaṁ paripucchaṁ adhisīlaṁ adhicittaṁ adhipaññan”ti?	8	
PA_kd_5:8.2.6	“Saccaṁ, bhagavā”ti.	8	
PA_kd_5:8.2.7	Vigarahi buddho bhagavā …pe…	8	
PA_kd_5:8.2.8	kathañhi nāma te, bhikkhave, moghapurisā anekavihitaṁ pādukamaṇḍanānuyogamanuyuttā viharissanti, tiṇapādukaṁ karissantipi kārāpessantipi …pe…	8	
PA_kd_5:8.2.9	riñcissanti uddesaṁ paripucchaṁ adhisīlaṁ adhicittaṁ adhipaññaṁ.	8	
PA_kd_5:8.3.1	Netaṁ, bhikkhave, appasannānaṁ vā pasādāya …pe…	8	
PA_kd_5:8.3.2	vigarahitvā …pe…	8	
PA_kd_5:8.3.3	dhammiṁ kathaṁ katvā bhikkhū āmantesi—	8	
PA_kd_5:8.3.4_0	“na, bhikkhave, tiṇapādukā dhāretabbā, na muñjapādukā dhāretabbā, na pabbajapādukā	8	
PA_kd_5:8.3.4_1	dhāretabbā, na hintālapādukā dhāretabbā, na kamalapādukā dhāretabbā, na kambalapādukā	8	
PA_kd_5:8.3.4_2	dhāretabbā, na sovaṇṇamayā pādukā dhāretabbā, na rūpiyamayā pādukā dhāretabbā, na	8	
PA_kd_5:8.3.4_3	maṇimayā pādukā dhāretabbā, na veḷuriyamayā pādukā dhāretabbā, na phalikamayā pādukā	8	
PA_kd_5:8.3.4_4	dhāretabbā, na kaṁsamayā pādukā dhāretabbā, na kācamayā pādukā dhāretabbā, na tipumayā	8	
PA_kd_5:8.3.4_5	pādukā dhāretabbā, na sīsamayā pādukā dhāretabbā, na tambalohamayā pādukā dhāretabbā.	8	
PA_kd_5:8.3.5	Yo dhāreyya, āpatti dukkaṭassa.	8	
PA_kd_5:8.3.6	Na ca, bhikkhave, kāci saṅkamaniyā pādukā dhāretabbā.	8	
PA_kd_5:8.3.7	Yo dhāreyya, āpatti dukkaṭassa.	8	
PA_kd_5:8.3.8	Anujānāmi, bhikkhave, tisso pādukā dhuvaṭṭhāniyā asaṅkamaniyāyo—	8	
PA_kd_5:8.3.9	vaccapādukaṁ, passāvapādukaṁ, ācamanapādukan”ti.	8	
PA_kd_5:9.1.1	Atha kho bhagavā bhaddiye yathābhirantaṁ viharitvā yena sāvatthi tena cārikaṁ pakkāmi.	9	
PA_kd_5:9.1.2	Anupubbena cārikaṁ caramāno yena sāvatthi tadavasari.	9	
PA_kd_5:9.1.3	Tatra sudaṁ bhagavā sāvatthiyaṁ viharati jetavane anāthapiṇḍikassa ārāme.	9	
PA_kd_5:9.1.4_0	Tena kho pana samayena chabbaggiyā bhikkhū aciravatiyā nadiyā gāvīnaṁ tarantīnaṁ	9	
PA_kd_5:9.1.4_1	visāṇesupi gaṇhanti, kaṇṇesupi gaṇhanti, gīvāyapi gaṇhanti, cheppāpi gaṇhanti, piṭṭhimpi	9	
PA_kd_5:9.1.4_2	abhiruhanti, rattacittāpi aṅgajātaṁ chupanti, vacchatarimpi ogāhetvā mārenti.	9	
PA_kd_5:9.2.1	Manussā ujjhāyanti khiyyanti vipācenti—	9	
PA_kd_5:9.2.2	“kathañhi nāma samaṇā sakyaputtiyā gāvīnaṁ tarantīnaṁ visāṇesupi gahessanti …pe…	9	
PA_kd_5:9.2.3	seyyathāpi gihī kāmabhogino”ti.	9	
PA_kd_5:9.2.4	Assosuṁ kho bhikkhū tesaṁ manussānaṁ ujjhāyantānaṁ khiyyantānaṁ vipācentānaṁ.	9	
PA_kd_5:9.2.5	Atha kho te bhikkhū bhagavato etamatthaṁ ārocesuṁ …pe…	9	
PA_kd_5:9.2.6	“saccaṁ kira, bhikkhave …pe…	9	
PA_kd_5:9.3.1	“saccaṁ, bhagavā”ti …pe…	9	
PA_kd_5:9.3.2	vigarahitvā …pe…	9	
PA_kd_5:9.3.3	dhammiṁ kathaṁ katvā bhikkhū āmantesi—	9	
PA_kd_5:9.3.4	“na, bhikkhave, gāvīnaṁ visāṇesu gahetabbaṁ, na kaṇṇesu gahetabbaṁ, na gīvāya gahetabbaṁ, na cheppāya gahetabbaṁ, na piṭṭhi abhiruhitabbā.	9	
PA_kd_5:9.3.5	Yo abhiruheyya, āpatti dukkaṭassa.	9	
PA_kd_5:9.3.6	Na ca, bhikkhave, rattacittena aṅgajātaṁ chupitabbaṁ.	9	
PA_kd_5:9.3.7	Yo chupeyya, āpatti thullaccayassa.	9	
PA_kd_5:9.3.8	Na vacchatarī māretabbā.	9	
PA_kd_5:9.3.9	Yo māreyya, yathādhammo kāretabbo”ti.	9	
PA_kd_5:9.4.0	7. Yānādipaṭikkhepa	9	
PA_kd_5:9.4.1	Tena kho pana samayena chabbaggiyā bhikkhū yānena yāyanti, itthiyuttenapi purisantarena, purisayuttenapi itthantarena.	9	
PA_kd_5:9.4.2	Manussā ujjhāyanti khiyyanti vipācenti—	9	
PA_kd_5:9.4.3	“seyyathāpi gaṅgāmahiyāyā”ti.	9	
PA_kd_5:9.4.4	Bhagavato etamatthaṁ ārocesuṁ.	9	
PA_kd_5:9.4.5	“Na, bhikkhave, yānena yāyitabbaṁ.	9	
PA_kd_5:9.4.6	Yo yāyeyya, āpatti dukkaṭassā”ti.	9	
PA_kd_5:10.1.1	Tena kho pana samayena aññataro bhikkhu kosalesu janapade sāvatthiṁ gacchanto bhagavantaṁ dassanāya antarāmagge gilāno hoti.	10	
PA_kd_5:10.1.2	Atha kho so bhikkhu maggā okkamma aññatarasmiṁ rukkhamūle nisīdi.	10	
PA_kd_5:10.1.3	Manussā taṁ bhikkhuṁ disvā etadavocuṁ—	10	
PA_kd_5:10.1.4	“kahaṁ, bhante, ayyo gamissatī”ti?	10	
PA_kd_5:10.1.5	“Sāvatthiṁ kho ahaṁ, āvuso, gamissāmi bhagavantaṁ dassanāyā”ti.	10	
PA_kd_5:10.2.1	“Ehi, bhante, gamissāmā”ti.	10	
PA_kd_5:10.2.2	“Nāhaṁ, āvuso, sakkomi, gilānomhī”ti.	10	
PA_kd_5:10.2.3	“Ehi, bhante, yānaṁ abhiruhā”ti.	10	
PA_kd_5:10.2.4	“Alaṁ, āvuso, paṭikkhittaṁ bhagavatā yānan”ti kukkuccāyanto yānaṁ nābhiruhi.	10	
PA_kd_5:10.2.5	Atha kho so bhikkhu sāvatthiṁ gantvā bhikkhūnaṁ etamatthaṁ ārocesi.	10	
PA_kd_5:10.2.6	Bhikkhū bhagavato etamatthaṁ ārocesuṁ.	10	
PA_kd_5:10.2.7	“Anujānāmi, bhikkhave, gilānassa yānan”ti.	10	
PA_kd_5:10.3.1	Atha kho bhikkhūnaṁ etadahosi—	10	
PA_kd_5:10.3.2	“itthiyuttaṁ nu kho purisayuttaṁ nu kho”ti?	10	
PA_kd_5:10.3.3	Bhagavato etamatthaṁ ārocesuṁ.	10	
PA_kd_5:10.3.4	“Anujānāmi, bhikkhave, purisayuttaṁ hatthavaṭṭakan”ti.	10	
PA_kd_5:10.3.5	Tena kho pana samayena aññatarassa bhikkhuno yānugghātena bāḷhataraṁ aphāsu ahosi.	10	
PA_kd_5:10.3.6	Bhagavato etamatthaṁ ārocesuṁ.	10	
PA_kd_5:10.3.7	“Anujānāmi, bhikkhave, sivikaṁ pāṭaṅkin”ti.	10	
PA_kd_5:10.4.0	8. Uccāsayanamahāsayanapaṭikkhepa	10	
PA_kd_5:10.4.1	Tena kho pana samayena chabbaggiyā bhikkhū uccāsayanamahāsayanāni dhārenti, seyyathidaṁ—	10	
PA_kd_5:10.4.2_0	āsandiṁ, pallaṅkaṁ, gonakaṁ, cittakaṁ, paṭikaṁ, paṭalikaṁ, tūlikaṁ, vikatikaṁ, uddhalomiṁ,	10	
PA_kd_5:10.4.2_1	ekantalomiṁ, kaṭṭissaṁ, koseyyaṁ, kuttakaṁ, hatthattharaṁ, assattharaṁ, rathattharaṁ,	10	
PA_kd_5:10.4.2_2	ajinapaveṇiṁ, kadalimigapavarapaccattharaṇaṁ, sauttaracchadaṁ, ubhatolohitakūpadhānanti.	10	
PA_kd_5:10.4.3	Manussā vihāracārikaṁ āhiṇḍantā passitvā ujjhāyanti khiyyanti vipācenti—	10	
PA_kd_5:10.4.4	“seyyathāpi gihī kāmabhogino”ti.	10	
PA_kd_5:10.4.5	Bhagavato etamatthaṁ ārocesuṁ.	10	
PA_kd_5:10.5.1	“Na, bhikkhave, uccāsayanamahāsayanāni dhāretabbāni, seyyathidaṁ—	10	
PA_kd_5:10.5.2_0	āsandi, pallaṅko, gonako, cittako, paṭikā, paṭalikā, tūlikā, vikatikā, uddhalomi,	10	
PA_kd_5:10.5.2_1	ekantalomi, kaṭṭissaṁ, koseyyaṁ, kuttakaṁ, hatthattharaṁ, assattharaṁ, rathattharaṁ,	10	
PA_kd_5:10.5.2_2	ajinapaveṇi, kadalimigapavarapaccattharaṇaṁ, sauttaracchadaṁ, ubhatolohitakūpadhānaṁ.	10	
PA_kd_5:10.5.3	Yo dhāreyya, āpatti dukkaṭassā”ti.	10	
PA_kd_5:10.6.0	9. Sabbacammapaṭikkhepa	10	
PA_kd_5:10.6.1	Tena kho pana samayena chabbaggiyā bhikkhū—	10	
PA_kd_5:10.6.2	“bhagavatā uccāsayanamahāsayanāni paṭikkhittānīti—	10	
PA_kd_5:10.6.3	mahācammāni dhārenti, sīhacammaṁ byagghacammaṁ dīpicammaṁ.	10	
PA_kd_5:10.6.4_0	Tāni mañcappamāṇenapi chinnāni honti, pīṭhappamāṇenapi chinnāni honti, antopi mañce	10	
PA_kd_5:10.6.4_1	paññattāni honti, bahipi mañce paññattāni honti, antopi pīṭhe paññattāni honti, bahipi	10	
PA_kd_5:10.6.4_2	pīṭhe paññattāni honti.	10	
PA_kd_5:10.6.5	Manussā vihāracārikaṁ āhiṇḍantā passitvā ujjhāyanti khiyyanti vipācenti—	10	
PA_kd_5:10.6.6	“seyyathāpi gihī kāmabhogino”ti.	10	
PA_kd_5:10.6.7	Bhagavato etamatthaṁ ārocesuṁ.	10	
PA_kd_5:10.6.8	“Na, bhikkhave, mahācammāni dhāretabbāni, sīhacammaṁ byagghacammaṁ dīpicammaṁ.	10	
PA_kd_5:10.6.9	Yo dhāreyya, āpatti dukkaṭassā”ti.	10	
PA_kd_5:10.7.1	Tena kho pana samayena chabbaggiyā bhikkhū—	10	
PA_kd_5:10.7.2	“bhagavatā mahācammāni paṭikkhittānī”ti—	10	
PA_kd_5:10.7.3	gocammāni dhārenti.	10	
PA_kd_5:10.7.4_0	Tāni mañcappamāṇenapi chinnāni honti, pīṭhappamāṇenapi chinnāni honti, antopi mañce	10	
PA_kd_5:10.7.4_1	paññattāni honti, bahipi mañce paññattāni honti, antopi pīṭhe paññattāni honti, bahipi	10	
PA_kd_5:10.7.4_2	pīṭhe paññattāni honti.	10	
PA_kd_5:10.7.5	Aññataropi pāpabhikkhu aññatarassa pāpupāsakassa kulūpako hoti.	10	
PA_kd_5:10.7.6	Atha kho so pāpabhikkhu pubbaṇhasamayaṁ nivāsetvā pattacīvaramādāya yena tassa pāpupāsakassa nivesanaṁ tenupasaṅkami, upasaṅkamitvā paññatte āsane nisīdi.	10	
PA_kd_5:10.7.7	Atha kho so pāpupāsako yena so pāpabhikkhu tenupasaṅkami, upasaṅkamitvā taṁ pāpabhikkhuṁ abhivādetvā ekamantaṁ nisīdi.	10	
PA_kd_5:10.8.1	Tena kho pana samayena tassa pāpupāsakassa vacchako hoti taruṇako abhirūpo dassanīyo pāsādiko citro, seyyathāpi dīpicchāpo.	10	
PA_kd_5:10.8.2	Atha kho so pāpabhikkhu taṁ vacchakaṁ sakkaccaṁ upanijjhāyati.	10	
PA_kd_5:10.8.3	Atha kho so pāpupāsako taṁ pāpabhikkhuṁ etadavoca—	10	
PA_kd_5:10.8.4	“kissa, bhante, ayyo imaṁ vacchakaṁ sakkaccaṁ upanijjhāyatī”ti?	10	
PA_kd_5:10.8.5	“Attho me, āvuso, imassa vacchakassa cammenā”ti.	10	
PA_kd_5:10.8.6	Atha kho so pāpupāsako taṁ vacchakaṁ vadhitvā cammaṁ vidhunitvā tassa pāpabhikkhuno pādāsi.	10	
PA_kd_5:10.8.7	Atha kho so pāpabhikkhu taṁ cammaṁ saṅghāṭiyā paṭicchādetvā agamāsi.	10	
PA_kd_5:10.9.1	Atha kho sā gāvī vacchagiddhinī taṁ pāpabhikkhuṁ piṭṭhito piṭṭhito anubandhi.	10	
PA_kd_5:10.9.2	Bhikkhū evamāhaṁsu—	10	
PA_kd_5:10.9.3	“kissa tyāyaṁ, āvuso, gāvī piṭṭhito piṭṭhito anubandhī”ti?	10	
PA_kd_5:10.9.4	“Ahampi kho, āvuso, na jānāmi kena myāyaṁ gāvī piṭṭhito piṭṭhito anubandhī”ti.	10	
PA_kd_5:10.9.5	Tena kho pana samayena tassa pāpabhikkhuno saṅghāṭi lohitena makkhitā hoti.	10	
PA_kd_5:10.9.6	Bhikkhū evamāhaṁsu—	10	
PA_kd_5:10.9.7	“ayaṁ pana te, āvuso, saṅghāṭi kiṁ katā”ti?	10	
PA_kd_5:10.9.8	Atha kho so pāpabhikkhu bhikkhūnaṁ etamatthaṁ ārocesi.	10	
PA_kd_5:10.9.9	“Kiṁ pana tvaṁ, āvuso, pāṇātipāte samādapesī”ti?	10	
PA_kd_5:10.9.10	“Evamāvuso”ti.	10	
PA_kd_5:10.9.11	Ye te bhikkhū appicchā te ujjhāyanti khiyyanti vipācenti—	10	
PA_kd_5:10.9.12	“kathañhi nāma bhikkhu pāṇātipāte samādapessati, nanu bhagavatā anekapariyāyena pāṇātipāto garahito, pāṇātipātā veramaṇī pasatthā”ti.	10	
PA_kd_5:10.9.13	Atha kho te bhikkhū bhagavato etamatthaṁ ārocesuṁ.	10	
PA_kd_5:10.10.1	Atha kho bhagavā etasmiṁ nidāne etasmiṁ pakaraṇe bhikkhusaṅghaṁ sannipātāpetvā taṁ pāpabhikkhuṁ paṭipucchi—	10	
PA_kd_5:10.10.2	“saccaṁ kira tvaṁ, bhikkhu, pāṇātipāte samādapesī”ti?	10	
PA_kd_5:10.10.3	“Saccaṁ, bhagavā”ti …pe…	10	
PA_kd_5:10.10.4	kathañhi nāma tvaṁ, moghapurisa, pāṇātipāte samādapessasi, nanu mayā, moghapurisa, anekapariyāyena pāṇātipāto garahito, pāṇātipātā veramaṇī pasatthā.	10	
PA_kd_5:10.10.5	Netaṁ, moghapurisa, appasannānaṁ vā pasādāya …pe…	10	
PA_kd_5:10.10.6	vigarahitvā dhammiṁ kathaṁ katvā bhikkhū āmantesi—	10	
PA_kd_5:10.10.7	“na, bhikkhave, pāṇātipāte samādapetabbaṁ.	10	
PA_kd_5:10.10.8	Yo samādapeyya, yathādhammo kāretabbo.	10	
PA_kd_5:10.10.9	Na, bhikkhave, gocammaṁ dhāretabbaṁ.	10	
PA_kd_5:10.10.10	Yo dhāreyya, āpatti dukkaṭassa.	10	
PA_kd_5:10.10.11	Na ca, bhikkhave, kiñci cammaṁ dhāretabbaṁ.	10	
PA_kd_5:10.10.12	Yo dhāreyya, āpatti dukkaṭassā”ti.	10	
PA_kd_5:11.1.0	10. Gihivikatānuññātādi	11	
PA_kd_5:11.1.1	Tena kho pana samayena manussānaṁ mañcampi pīṭhampi cammonaddhāni honti, cammavinaddhāni.	11	
PA_kd_5:11.1.2	Bhikkhū kukkuccāyantā nābhinisīdanti.	11	
PA_kd_5:11.1.3	Bhagavato etamatthaṁ ārocesuṁ.	11	
PA_kd_5:11.1.4	“Anujānāmi, bhikkhave, gihivikataṁ abhinisīdituṁ, na tveva abhinipajjitun”ti.	11	
PA_kd_5:11.1.5	Tena kho pana samayena vihārā cammavaddhehi ogumphiyanti.	11	
PA_kd_5:11.1.6	Bhikkhū kukkuccāyantā nābhinisīdanti.	11	
PA_kd_5:11.1.7	Bhagavato etamatthaṁ ārocesuṁ.	11	
PA_kd_5:11.1.8	“Anujānāmi, bhikkhave, bandhanamattaṁ abhinisīditun”ti.	11	
PA_kd_5:12.1.1	Tena kho pana samayena chabbaggiyā bhikkhū saupāhanā gāmaṁ pavisanti.	12	
PA_kd_5:12.1.2	Manussā ujjhāyanti khiyyanti vipācenti—	12	
PA_kd_5:12.1.3	“seyyathāpi gihī kāmabhogino”ti.	12	
PA_kd_5:12.1.4	Bhagavato etamatthaṁ ārocesuṁ.	12	
PA_kd_5:12.1.5	“Na, bhikkhave, saupāhanena gāmo pavisitabbo.	12	
PA_kd_5:12.1.6	Yo paviseyya, āpatti dukkaṭassā”ti.	12	
PA_kd_5:12.1.7	Tena kho pana samayena aññataro bhikkhu gilāno hoti, na sakkoti vinā upāhanena gāmaṁ pavisituṁ.	12	
PA_kd_5:12.1.8	Bhagavato etamatthaṁ ārocesuṁ.	12	
PA_kd_5:12.1.9	“Anujānāmi, bhikkhave, gilānena bhikkhunā saupāhanena gāmaṁ pavisitun”ti.	12	
PA_kd_5:13.1.0	11. Soṇakuṭikaṇṇavatthu	13	
PA_kd_5:13.1.1	Tena kho pana samayena āyasmā mahākaccāno avantīsu viharati kuraraghare papatake pabbate.	13	
PA_kd_5:13.1.2	Tena kho pana samayena soṇo upāsako kuṭikaṇṇo āyasmato mahākaccānassa upaṭṭhāko hoti.	13	
PA_kd_5:13.1.3	Atha kho soṇo upāsako kuṭikaṇṇo yenāyasmā mahākaccāno tenupasaṅkami, upasaṅkamitvā āyasmantaṁ mahākaccānaṁ abhivādetvā ekamantaṁ nisīdi.	13	
PA_kd_5:13.1.4	Ekamantaṁ nisinno kho soṇo upāsako kuṭikaṇṇo āyasmantaṁ mahākaccānaṁ etadavoca—	13	
PA_kd_5:13.1.5	“yathā yathāhaṁ, bhante, ayyena mahākaccānena dhammaṁ desitaṁ ājānāmi, nayidaṁ sukaraṁ agāraṁ ajjhāvasatā ekantaparipuṇṇaṁ ekantaparisuddhaṁ saṅkhalikhitaṁ brahmacariyaṁ carituṁ.	13	
PA_kd_5:13.1.6	Icchāmahaṁ, bhante, kesamassuṁ ohāretvā kāsāyāni vatthāni acchādetvā agārasmā anagāriyaṁ pabbajituṁ.	13	
PA_kd_5:13.1.7	Pabbājetu maṁ, bhante, ayyo mahākaccāno”ti.	13	
PA_kd_5:13.2.1	(…) “Dukkaraṁ kho, soṇa, yāvajīvaṁ ekaseyyaṁ ekabhattaṁ brahmacariyaṁ carituṁ.	13	
PA_kd_5:13.2.2	Iṅgha tvaṁ, soṇa, tattheva agārikabhūto buddhānaṁ sāsanaṁ anuyuñja, kālayuttaṁ ekaseyyaṁ ekabhattaṁ brahmacariyan”ti.	13	
PA_kd_5:13.2.3	Atha kho soṇassa upāsakassa kuṭikaṇṇassa yo ahosi pabbajjābhisaṅkhāro so paṭippassambhi.	13	
PA_kd_5:13.2.4	Dutiyampi kho soṇo upāsako kuṭikaṇṇo …pe…	13	
PA_kd_5:13.2.5	tatiyampi kho soṇo upāsako kuṭikaṇṇo yenāyasmā mahākaccāno tenupasaṅkami, upasaṅkamitvā āyasmantaṁ mahākaccānaṁ abhivādetvā ekamantaṁ nisīdi.	13	
PA_kd_5:13.2.6	Ekamantaṁ nisinno kho soṇo upāsako kuṭikaṇṇo āyasmantaṁ mahākaccānaṁ etadavoca—	13	
PA_kd_5:13.2.7	“yathā yathāhaṁ, bhante, ayyena mahākaccānena dhammaṁ desitaṁ ājānāmi, nayidaṁ sukaraṁ agāraṁ ajjhāvasatā ekantaparipuṇṇaṁ ekantaparisuddhaṁ saṅkhalikhitaṁ brahmacariyaṁ carituṁ.	13	
PA_kd_5:13.2.8	Icchāmahaṁ, bhante, kesamassuṁ ohāretvā kāsāyāni vatthāni acchādetvā agārasmā anagāriyaṁ pabbajituṁ.	13	
PA_kd_5:13.2.9	Pabbājetu maṁ, bhante, ayyo mahākaccāno”ti.	13	
PA_kd_5:13.2.10	Atha kho āyasmā mahākaccāno soṇaṁ upāsakaṁ kuṭikaṇṇaṁ pabbājesi.	13	
PA_kd_5:13.2.11	Tena kho pana samayena avantidakkhiṇāpatho appabhikkhuko hoti.	13	
PA_kd_5:13.2.12	Atha kho āyasmā mahākaccāno tiṇṇaṁ vassānaṁ accayena kicchena kasirena tato tato dasavaggaṁ bhikkhusaṅghaṁ sannipātāpetvā āyasmantaṁ soṇaṁ upasampādesi.	13	
PA_kd_5:13.3.0	12. Mahākaccānassapañcavaraparidassana	13	
PA_kd_5:13.3.1	Atha kho āyasmato soṇassa vassaṁvuṭṭhassa rahogatassa paṭisallīnassa evaṁ cetaso parivitakko udapādi—	13	
PA_kd_5:13.3.2	“sutoyeva kho me so bhagavā ediso ca ediso cāti, na ca mayā sammukhā diṭṭho, gaccheyyāhaṁ taṁ bhagavantaṁ dassanāya arahantaṁ sammāsambuddhaṁ, sace maṁ upajjhāyo anujāneyyā”ti.	13	
PA_kd_5:13.3.3	Atha kho āyasmā soṇo sāyanhasamayaṁ paṭisallānā vuṭṭhito yenāyasmā mahākaccāno tenupasaṅkami, upasaṅkamitvā āyasmantaṁ mahākaccānaṁ abhivādetvā ekamantaṁ nisīdi.	13	
PA_kd_5:13.4.1	Ekamantaṁ nisinno kho āyasmā soṇo āyasmantaṁ mahākaccānaṁ etadavoca—	13	
PA_kd_5:13.4.2	“idha mayhaṁ, bhante, rahogatassa paṭisallīnassa evaṁ cetaso parivitakko udapādi—	13	
PA_kd_5:13.4.3	‘sutoyeva kho me so bhagavā ediso ca ediso cāti, na ca mayā sammukhā diṭṭho, gaccheyyāhaṁ taṁ bhagavantaṁ dassanāya arahantaṁ sammāsambuddhaṁ, sace maṁ upajjhāyo anujāneyyā’ti;	13	
PA_kd_5:13.4.4	gaccheyyāhaṁ, bhante, taṁ bhagavantaṁ dassanāya arahantaṁ sammāsambuddhaṁ, sace maṁ upajjhāyo anujānātī”ti.	13	
PA_kd_5:13.4.5	“Sādhu sādhu, soṇa.	13	
PA_kd_5:13.4.6	Gaccha tvaṁ, soṇa, taṁ bhagavantaṁ dassanāya arahantaṁ sammāsambuddhaṁ.	13	
PA_kd_5:13.5.1	Dakkhissasi tvaṁ, soṇa, taṁ bhagavantaṁ pāsādikaṁ pasādanīyaṁ santindriyaṁ santamānasaṁ uttamadamathasamathaṁ anuppattaṁ dantaṁ guttaṁ yatindriyaṁ nāgaṁ.	13	
PA_kd_5:13.5.2	Tena hi tvaṁ, soṇa, mama vacanena bhagavato pāde sirasā vanda—	13	
PA_kd_5:13.5.3	‘upajjhāyo me, bhante, āyasmā mahākaccāno bhagavato pāde sirasā vandatī’ti.	13	
PA_kd_5:13.5.4	Evañca vadehi—	13	
PA_kd_5:13.5.5	‘avantidakkhiṇāpatho, bhante, appabhikkhuko, tiṇṇaṁ me vassānaṁ accayena kicchena kasirena tato tato dasavaggaṁ bhikkhusaṅghaṁ sannipātāpetvā upasampadaṁ alatthaṁ;	13	
PA_kd_5:13.5.6	appeva nāma bhagavā avantidakkhiṇāpathe appatarena gaṇena upasampadaṁ anujāneyya.	13	
PA_kd_5:13.6.1	Avantidakkhiṇāpathe, bhante, kaṇhuttarā bhūmi kharā gokaṇṭakahatā;	13	
PA_kd_5:13.6.2	appeva nāma bhagavā avantidakkhiṇāpathe guṇaṅguṇūpāhanaṁ anujāneyya.	13	
PA_kd_5:13.6.3	Avantidakkhiṇāpathe, bhante, nahānagarukā manussā udakasuddhikā;	13	
PA_kd_5:13.6.4	appeva nāma bhagavā avantidakkhiṇāpathe dhuvanahānaṁ anujāneyya.	13	
PA_kd_5:13.6.5	Avantidakkhiṇāpathe, bhante, cammāni attharaṇāni, eḷakacammaṁ ajacammaṁ migacammaṁ.	13	
PA_kd_5:13.6.6	Seyyathāpi, bhante, majjhimesu janapadesu eragū moragū majjārū jantū;	13	
PA_kd_5:13.6.7	evameva kho, bhante, avantidakkhiṇāpathe cammāni attharaṇāni, eḷakacammaṁ ajacammaṁ migacammaṁ;	13	
PA_kd_5:13.6.8	appeva nāma bhagavā avantidakkhiṇāpathe cammāni attharaṇāni anujāneyya, eḷakacammaṁ ajacammaṁ migacammaṁ.	13	
PA_kd_5:13.7.1	Etarahi, bhante, manussā nissīmagatānaṁ bhikkhūnaṁ cīvaraṁ denti—	13	
PA_kd_5:13.7.2	“imaṁ cīvaraṁ itthannāmassa demā”ti.	13	
PA_kd_5:13.7.3	Te āgantvā ārocenti—	13	
PA_kd_5:13.7.4	“itthannāmehi te, āvuso, manussehi cīvaraṁ dinnan”ti te kukkuccāyantā na sādiyanti—	13	
PA_kd_5:13.7.5	“mā no nissaggiyaṁ ahosī”ti;	13	
PA_kd_5:13.7.6	appeva nāma bhagavā cīvare pariyāyaṁ ācikkheyyā’”ti.	13	
PA_kd_5:13.7.7	“Evaṁ, bhante”ti	13	
PA_kd_5:13.7.8_0	kho āyasmā soṇo āyasmato mahākaccānassa paṭissutvā uṭṭhāyāsanā āyasmantaṁ mahākaccānaṁ	13	
PA_kd_5:13.7.8_1	abhivādetvā padakkhiṇaṁ katvā senāsanaṁ saṁsāmetvā pattacīvaramādāya yena sāvatthi tena pakkāmi.	13	
PA_kd_5:13.8.1	Anupubbena yena sāvatthi jetavanaṁ anāthapiṇḍikassa ārāmo yena bhagavā tenupasaṅkami, upasaṅkamitvā bhagavantaṁ abhivādetvā ekamantaṁ nisīdi.	13	
PA_kd_5:13.8.2	Atha kho bhagavā āyasmantaṁ ānandaṁ āmantesi—	13	
PA_kd_5:13.8.3	“imassa, ānanda, āgantukassa bhikkhuno senāsanaṁ paññāpehī”ti.	13	
PA_kd_5:13.8.4	Atha kho āyasmā ānando—	13	
PA_kd_5:13.8.5_0	“yassa kho maṁ bhagavā āṇāpeti, ‘imassa, ānanda, āgantukassa bhikkhuno senāsanaṁ	13	
PA_kd_5:13.8.5_1	paññāpehī’ti, icchati bhagavā tena bhikkhunā saddhiṁ ekavihāre vatthuṁ, icchati bhagavā	13	
PA_kd_5:13.8.5_2	āyasmatā soṇena saddhiṁ ekavihāre vatthun”ti—	13	
PA_kd_5:13.8.6	yasmiṁ vihāre bhagavā viharati tasmiṁ vihāre āyasmato soṇassa senāsanaṁ paññāpesi.	13	
PA_kd_5:13.9.1	Atha kho bhagavā bahudeva rattiṁ ajjhokāse vītināmetvā vihāraṁ pāvisi.	13	
PA_kd_5:13.9.2	Āyasmāpi kho soṇo bahudeva rattiṁ ajjhokāse vītināmetvā vihāraṁ pāvisi.	13	
PA_kd_5:13.9.3	Atha kho bhagavā rattiyā paccūsasamayaṁ paccuṭṭhāya āyasmantaṁ soṇaṁ ajjhesi—	13	
PA_kd_5:13.9.4	“paṭibhātu taṁ, bhikkhu, dhammo bhāsitun”ti.	13	
PA_kd_5:13.9.5	“Evaṁ, bhante”ti kho āyasmā soṇo bhagavato paṭissuṇitvā sabbāneva aṭṭhakavaggikāni sarena abhāsi.	13	
PA_kd_5:13.9.6	Atha kho bhagavā āyasmato soṇassa sarabhaññapariyosāne abbhānumodi—	13	
PA_kd_5:13.9.7	“sādhu sādhu, bhikkhu.	13	
PA_kd_5:13.9.8	Suggahitāni kho te, bhikkhu, aṭṭhakavaggikāni, sumanasikatāni sūpadhāritāni.	13	
PA_kd_5:13.9.9	Kalyāṇiyāpi vācāya samannāgato, vissaṭṭhāya, anelagalāya, atthassa viññāpaniyā.	13	
PA_kd_5:13.9.10	Kativassosi tvaṁ, bhikkhū”ti?	13	
PA_kd_5:13.9.11	“Ekavassohaṁ, bhagavā”ti.	13	
PA_kd_5:13.10.1	“Kissa pana tvaṁ, bhikkhu, evaṁ ciraṁ akāsī”ti?	13	
PA_kd_5:13.10.2	“Ciraṁ diṭṭho me, bhante, kāmesu ādīnavo, api ca sambādhā gharāvāsā bahukiccā bahukaraṇīyā”ti.	13	
PA_kd_5:13.10.3	Atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi—	13	
PA_kd_5:13.10.4	“Disvā ādīnavaṁ loke,	13	
PA_kd_5:13.10.5	ñatvā dhammaṁ nirūpadhiṁ;	13	
PA_kd_5:13.10.6	Ariyo na ramatī pāpe,	13	
PA_kd_5:13.10.7	pāpe na ramatī sucī”ti.	13	
PA_kd_5:13.11.1	Atha kho āyasmā soṇo—	13	
PA_kd_5:13.11.2	“paṭisammodati kho maṁ bhagavā, ayaṁ khvassa kālo yaṁ me upajjhāyo paridassī”ti—	13	
PA_kd_5:13.11.3	uṭṭhāyāsanā ekaṁsaṁ uttarāsaṅgaṁ karitvā bhagavato pādesu sirasā nipatitvā bhagavantaṁ etadavoca—	13	
PA_kd_5:13.11.4	“upajjhāyo me, bhante, āyasmā mahākaccāno bhagavato pāde sirasā vandati, evañca vadeti avantidakkhiṇāpatho, bhante, appabhikkhuko.	13	
PA_kd_5:13.11.5_0	Tiṇṇaṁ me vassānaṁ accayena kicchena kasirena tato tato dasavaggaṁ bhikkhusaṅghaṁ	13	
PA_kd_5:13.11.5_1	sannipātāpetvā upasampadaṁ alatthaṁ, appeva nāma bhagavā avantidakkhiṇāpathe appatarena	13	
PA_kd_5:13.11.5_2	gaṇena upasampadaṁ anujāneyya.	13	
PA_kd_5:13.11.6	Avantidakkhiṇāpathe, bhante, kaṇhuttarā bhūmi kharā gokaṇṭakahatā;	13	
PA_kd_5:13.11.7	appeva nāma bhagavā avantidakkhiṇāpathe guṇaṅguṇūpāhanaṁ anujāneyya.	13	
PA_kd_5:13.11.8	Avantidakkhiṇāpathe, bhante, nahānagarukā manussā udakasuddhikā, appeva nāma bhagavā avantidakkhiṇāpathe dhuvanahānaṁ anujāneyya.	13	
PA_kd_5:13.11.9	Avantidakkhiṇāpathe, bhante, cammāni attharaṇāni, eḷakacammaṁ ajacammaṁ migacammaṁ.	13	
PA_kd_5:13.11.10	Seyyathāpi, bhante, majjhimesu janapadesu eragū moragū majjārū jantū;	13	
PA_kd_5:13.11.11	evameva kho, bhante, avantidakkhiṇāpathe cammāni attharaṇāni, eḷakacammaṁ ajacammaṁ migacammaṁ;	13	
PA_kd_5:13.11.12	appeva nāma bhagavā avantidakkhiṇāpathe cammāni attharaṇāni anujāneyya, eḷakacammaṁ ajacammaṁ migacammaṁ.	13	
PA_kd_5:13.11.13	Etarahi, bhante, manussā nissīmagatānaṁ bhikkhūnaṁ cīvaraṁ denti—	13	
PA_kd_5:13.11.14	‘imaṁ cīvaraṁ itthannāmassa demā’ti.	13	
PA_kd_5:13.11.15	Te āgantvā ārocenti—	13	
PA_kd_5:13.11.16	‘itthannāmehi te, āvuso, manussehi cīvaraṁ dinnan’ti.	13	
PA_kd_5:13.11.17	Te kukkuccāyantā na sādiyanti—	13	
PA_kd_5:13.11.18	‘mā no nissaggiyaṁ ahosī’ti;	13	
PA_kd_5:13.11.19	appeva nāma bhagavā cīvare pariyāyaṁ ācikkheyyā”ti.	13	
PA_kd_5:13.11.20	Atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi—	13	
PA_kd_5:13.11.21	“avantidakkhiṇāpatho, bhikkhave, appabhikkhuko.	13	
PA_kd_5:13.11.22	Anujānāmi, bhikkhave, sabbapaccantimesu janapadesu vinayadharapañcamena gaṇena upasampadaṁ.	13	
PA_kd_5:13.12.1	Tatrime paccantimā janapadā—	13	
PA_kd_5:13.12.2	puratthimāya disāya gajaṅgalaṁ nāma nigamo, tassa parena mahāsālā, tato parā paccantimā janapadā, orato majjhe;	13	
PA_kd_5:13.12.3	puratthimadakkhiṇāya disāya sallavatī nāma nadī, tato parā paccantimā janapadā, orato majjhe;	13	
PA_kd_5:13.12.4	dakkhiṇāya disāya setakaṇṇikaṁ nāma nigamo, tato parā paccantimā janapadā, orato majjhe;	13	
PA_kd_5:13.12.5	pacchimāya disāya thūṇaṁ nāma brāhmaṇagāmo, tato parā paccantimā janapadā, orato majjhe;	13	
PA_kd_5:13.12.6	uttarāya disāya usīraddhajo nāma pabbato, tato parā paccantimā janapadā, orato majjhe.	13	
PA_kd_5:13.12.7	Anujānāmi, bhikkhave, evarūpesu paccantimesu janapadesu vinayadharapañcamena gaṇena upasampadaṁ.	13	
PA_kd_5:13.13.1	Avantidakkhiṇāpathe, bhikkhave, kaṇhuttarā bhūmi kharā gokaṇṭakahatā.	13	
PA_kd_5:13.13.2	Anujānāmi, bhikkhave, sabbapaccantimesu janapadesu guṇaṅguṇūpāhanaṁ.	13	
PA_kd_5:13.13.3	Avantidakkhiṇāpathe, bhikkhave, nahānagarukā manussā udakasuddhikā.	13	
PA_kd_5:13.13.4	Anujānāmi, bhikkhave, sabbapaccantimesu janapadesu dhuvanahānaṁ.	13	
PA_kd_5:13.13.5	Avantidakkhiṇāpathe, bhikkhave, cammāni attharaṇāni, eḷakacammaṁ ajacammaṁ migacammaṁ.	13	
PA_kd_5:13.13.6	Seyyathāpi, bhikkhave, majjhimesu janapadesu eragū moragū majjārū jantū;	13	
PA_kd_5:13.13.7	evameva kho, bhikkhave, avantidakkhiṇāpathe cammāni attharaṇāni, eḷakacammaṁ ajacammaṁ migacammaṁ.	13	
PA_kd_5:13.13.8	Anujānāmi, bhikkhave, sabbapaccantimesu janapadesu cammāni attharaṇāni, eḷakacammaṁ ajacammaṁ migacammaṁ.	13	
PA_kd_5:13.13.9	Idha pana, bhikkhave, manussā nissīmagatānaṁ bhikkhūnaṁ cīvaraṁ denti—	13	
PA_kd_5:13.13.10	‘imaṁ cīvaraṁ itthannāmassa demā’ti.	13	
PA_kd_5:13.13.11	Anujānāmi, bhikkhave, sādituṁ, na tāva taṁ gaṇanūpagaṁ yāva na hatthaṁ gacchatī”ti.	13	
PA_kd_5:13.13.12	Cammakkhandhako pañcamo.	13	
PA_kd_5:13.13.13	Tassuddānaṁ	13	
PA_kd_5:13.13.14	Rājā ca māgadho soṇo,	13	
PA_kd_5:13.13.15	asītisahassissaro;	13	
PA_kd_5:13.13.16	Sāgato gijjhakūṭasmiṁ,	13	
PA_kd_5:13.13.17	bahuṁ dasseti uttariṁ.	13	
PA_kd_5:13.13.18	Pabbajjāraddhabhijjiṁsu,	13	
PA_kd_5:13.13.19	vīṇaṁ ekapalāsikaṁ;	13	
PA_kd_5:13.13.20	Nīlā pītā lohitikā,	13	
PA_kd_5:13.13.21	mañjiṭṭhā kaṇhameva ca.	13	
PA_kd_5:13.13.22	Mahāraṅgamahānāmā,	13	
PA_kd_5:13.13.23	vaddhikā ca paṭikkhipi;	13	
PA_kd_5:13.13.24	Khallakā puṭapāli ca,	13	
PA_kd_5:13.13.25	tūlatittirameṇḍajā.	13	
PA_kd_5:13.13.26	Vicchikā moracitrā ca,	13	
PA_kd_5:13.13.27	sīhabyagghā ca dīpikā;	13	
PA_kd_5:13.13.28	Ajinuddā majjārī ca,	13	
PA_kd_5:13.13.29	kāḷaluvakaparikkhaṭā.	13	
PA_kd_5:13.13.30	Phalitupāhanā khilā,	13	
PA_kd_5:13.13.31	dhotakhāṇukhaṭakhaṭā;	13	
PA_kd_5:13.13.32	Tālaveḷutiṇaṁ ceva,	13	
PA_kd_5:13.13.33	muñjapabbajahintālā.	13	
PA_kd_5:13.13.34	Kamalakambalasovaṇṇā,	13	
PA_kd_5:13.13.35	rūpikā maṇiveḷuriyā;	13	
PA_kd_5:13.13.36	Phalikā kaṁsakācā ca,	13	
PA_kd_5:13.13.37	tipusīsañca tambakā.	13	
PA_kd_5:13.13.38	Gāvī yānaṁ gilāno ca,	13	
PA_kd_5:13.13.39	purisāyuttasivikā;	13	
PA_kd_5:13.13.40	Sayanāni mahācammā,	13	
PA_kd_5:13.13.41	gocammehi ca pāpako.	13	
PA_kd_5:13.13.42	Gihīnaṁ cammavaddhehi,	13	
PA_kd_5:13.13.43	pavisanti gilāyano;	13	
PA_kd_5:13.13.44	Mahākaccāyano soṇo,	13	
PA_kd_5:13.13.45	sarena aṭṭhakavaggikaṁ.	13	
PA_kd_5:13.13.46	Upasampadaṁ pañcahi,	13	
PA_kd_5:13.13.47	guṇaṅguṇā dhuvasinā;	13	
PA_kd_5:13.13.48	Cammattharaṇānuññāsi,	13	
PA_kd_5:13.13.49	na tāva gaṇanūpagaṁ;	13	
PA_kd_5:13.13.50	Adāsi me vare pañca,	13	
PA_kd_5:13.13.51	soṇattherassa nāyakoti.	13	
PA_kd_5:13.13.52	Imamhi khandhake vatthūni tesaṭṭhi.	13	
PA_kd_5:13.13.53	Cammakkhandhako niṭṭhito.	13	
