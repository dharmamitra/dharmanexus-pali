segmentnr	original	folio	analyzed
PA_mil_6.3.4:0.1	Milindapañha	0	
PA_mil_6.3.4:0.2	Anumānapañha	0	
PA_mil_6.3.4:0.3	Vessantaravagga	0	
PA_mil_6.3.4:0.4	4. Pubbapetādisapañha	0	
PA_mil_6.3.4:1.1	“Bhante nāgasena, ime dāyakā dānaṁ datvā pubbapetānaṁ ādisanti ‘idaṁ tesaṁ pāpuṇātū’ti, api nu te kiñci tatonidānaṁ vipākaṁ paṭilabhantī”ti?	1	
PA_mil_6.3.4:1.2	“Keci, mahārāja, paṭilabhanti, keci nappaṭilabhantī”ti.	1	
PA_mil_6.3.4:1.3	“Ke, bhante, paṭilabhanti, ke nappaṭilabhantī”ti?	1	
PA_mil_6.3.4:1.4_0	“Nirayūpapannā, mahārāja, nappaṭilabhanti, saggagatā nappaṭilabhanti, tiracchānayonigatā	1	
PA_mil_6.3.4:1.4_1	nappaṭilabhanti, catunnaṁ petānaṁ tayo petā nappaṭilabhanti vantāsikā khuppipāsino	1	
PA_mil_6.3.4:1.4_2	nijjhāmataṇhikā, labhanti petā paradattūpajīvino, tepi saramānāyeva labhantī”ti.	1	
PA_mil_6.3.4:2.1	“Tena hi, bhante nāgasena, dāyakānaṁ dānaṁ visositaṁ hoti aphalaṁ, yesaṁ uddissa kataṁ yadi te nappaṭilabhantī”ti?	2	
PA_mil_6.3.4:2.2	“Na hi taṁ, mahārāja, dānaṁ aphalaṁ hoti avipākaṁ, dāyakāyeva tassa phalaṁ anubhavantī”ti.	2	
PA_mil_6.3.4:2.3	“Tena hi, bhante nāgasena, kāraṇena maṁ saññāpehī”ti.	2	
PA_mil_6.3.4:2.4_0	“Idha, mahārāja, keci manussā macchamaṁsasurābhattakhajjakāni paṭiyādetvā ñātikulaṁ	2	
PA_mil_6.3.4:2.4_1	gacchanti, yadi te ñātakā taṁ upāyanaṁ na sampaṭiccheyyuṁ, api nu taṁ upāyanaṁ visositaṁ	2	
PA_mil_6.3.4:2.4_2	gaccheyya vinasseyya vā”ti?	2	
PA_mil_6.3.4:2.5	“Na hi, bhante, sāmikānaṁyeva taṁ hotī”ti.	2	
PA_mil_6.3.4:2.6	“Evameva kho, mahārāja, dāyakāyeva tassa phalaṁ anubhavanti.	2	
PA_mil_6.3.4:2.7	Yathā pana, mahārāja, puriso gabbhaṁ paviṭṭho asati purato nikkhamanamukhe kena nikkhameyyā”ti.	2	
PA_mil_6.3.4:2.8	“Paviṭṭheneva, bhante”ti.	2	
PA_mil_6.3.4:2.9	“Evameva kho, mahārāja, dāyakāyeva tassa phalaṁ anubhavantī”ti.	2	
PA_mil_6.3.4:2.10	“Hotu, bhante nāgasena, evametaṁ tathā sampaṭicchāmi, dāyakāyeva tassa phalaṁ anubhavanti, na mayaṁ taṁ kāraṇaṁ vilomemāti.	2	
PA_mil_6.3.4:3.1	Bhante nāgasena, yadi imesaṁ dāyakānaṁ dinnadānaṁ pubbapetānaṁ pāpuṇāti, te ca tassa vipākaṁ anubhavanti.	3	
PA_mil_6.3.4:3.2_0	Tena hi yo pāṇātipātī luddo lohitapāṇī paduṭṭhamanasaṅkappo manusse ghātetvā dāruṇaṁ	3	
PA_mil_6.3.4:3.2_1	kammaṁ katvā pubbapetānaṁ ādiseyya ‘imassa me kammassa vipāko pubbapetānaṁ pāpuṇātū’ti,	3	
PA_mil_6.3.4:3.2_2	api nu tassa vipāko pubbapetānaṁ pāpuṇātī”ti?	3	
PA_mil_6.3.4:3.3	“Na hi, mahārājā”ti.	3	
PA_mil_6.3.4:4.1	“Bhante nāgasena, ko tattha hetu kiṅkāraṇaṁ, yena kusalaṁ pāpuṇāti akusalaṁ na pāpuṇātī”ti?	4	
PA_mil_6.3.4:4.2_0	“Neso, mahārāja, pañho pucchitabbo, mā ca tvaṁ, mahārāja, ‘visajjako atthī’ti apucchitabbaṁ	4	
PA_mil_6.3.4:4.2_1	pucchi, ‘kissa ākāso nirālambo, kissa gaṅgā uddhammukhā na sandati, kissa ime manussā	4	
PA_mil_6.3.4:4.2_2	ca dijā ca dvipadā migā catuppadā’ti tampi maṁ tvaṁ pucchissasī”ti.	4	
PA_mil_6.3.4:4.3_0	“Nāhaṁ taṁ, bhante nāgasena, vihesāpekkho pucchāmi, api ca nibbāhanatthāya sandehassa	4	
PA_mil_6.3.4:4.3_1	pucchāmi, bahū manussā loke vāmagāmino vicakkhukā, ‘kinti te otāraṁ na labheyyun’ti	4	
PA_mil_6.3.4:4.3_2	evāhaṁ taṁ pucchāmī”ti.	4	
PA_mil_6.3.4:4.4	“Na sakkā, mahārāja, saha akatena ananumatena saha pāpaṁ kammaṁ saṁvibhajituṁ.	4	
PA_mil_6.3.4:5.1	Yathā, mahārāja, manussā udakanibbāhanena udakaṁ suvidūrampi haranti, api nu, mahārāja, sakkā ghanamahāselapabbato nibbāhanena yathicchitaṁ haritun”ti?	5	
PA_mil_6.3.4:5.2	“Na hi, bhante”ti.	5	
PA_mil_6.3.4:5.3	“Evameva kho, mahārāja, sakkā kusalaṁ saṁvibhajituṁ, na sakkā akusalaṁ saṁvibhajituṁ.	5	
PA_mil_6.3.4:5.4	Yathā vā pana, mahārāja, sakkā telena padīpo jāletuṁ, api nu, mahārāja, sakkā udakena padīpo jāletun”ti?	5	
PA_mil_6.3.4:5.5	“Na hi, bhante”ti.	5	
PA_mil_6.3.4:5.6	“Evameva kho, mahārāja, sakkā kusalaṁ saṁvibhajituṁ, na sakkā akusalaṁ saṁvibhajituṁ.	5	
PA_mil_6.3.4:5.7	Yathā vā pana, mahārāja, kassakā taḷākato udakaṁ nīharitvā dhaññaṁ paripācenti, api nu kho, mahārāja, sakkā mahāsamuddato udakaṁ nīharitvā dhaññaṁ paripācetun”ti?	5	
PA_mil_6.3.4:5.8	“Na hi, bhante”ti.	5	
PA_mil_6.3.4:5.9	“Evameva kho, mahārāja, sakkā kusalaṁ saṁvibhajituṁ, na sakkā akusalaṁ saṁvibhajitun”ti.	5	
PA_mil_6.3.4:6.1	“Bhante nāgasena, kena kāraṇena sakkā kusalaṁ saṁvibhajituṁ, na sakkā akusalaṁ saṁvibhajituṁ?	6	
PA_mil_6.3.4:6.2	Kāraṇena maṁ saññāpehi, nāhaṁ andho anāloko sutvā vedissāmī”ti.	6	
PA_mil_6.3.4:6.3	“Akusalaṁ, mahārāja, thokaṁ, kusalaṁ bahukaṁ, thokattā akusalaṁ kattāraṁyeva pariyādiyati, bahukattā kusalaṁ sadevakaṁ lokaṁ ajjhottharatī”ti.	6	
PA_mil_6.3.4:7.1	“Opammaṁ karohī”ti.	7	
PA_mil_6.3.4:7.2	“Yathā, mahārāja, parittaṁ ekaṁ udakabindu pathaviyaṁ nipateyya, api nu kho taṁ, mahārāja, udakabindu dasapi dvādasapi yojanāni ajjhotthareyyā”ti?	7	
PA_mil_6.3.4:7.3	“Na hi, bhante, yattha taṁ udakabindu nipatitaṁ, tattheva pariyādiyatī”ti.	7	
PA_mil_6.3.4:7.4	“Kena kāraṇena, mahārājā”ti?	7	
PA_mil_6.3.4:7.5	“Parittattā, bhante, udakabindussā”ti.	7	
PA_mil_6.3.4:7.6	“Evameva kho, mahārāja, parittaṁ akusalaṁ parittattā kattāraṁyeva pariyādiyati, na sakkā saṁvibhajituṁ.	7	
PA_mil_6.3.4:8.1	Yathā vā pana, mahārāja, mahatimahāmegho abhivasseyya tappayanto dharaṇitalaṁ, api nu kho so, mahārāja, mahāmegho samantato otthareyyā”ti?	8	
PA_mil_6.3.4:8.2	“Āma, bhante, pūrayitvā so mahāmegho sobbhasarasaritasākhākandarapadaradahataḷākaudapānapokkharaṇiyo dasapi dvādasapi yojanāni ajjhotthareyyā”ti.	8	
PA_mil_6.3.4:8.3	“Kena kāraṇena, mahārājā”ti?	8	
PA_mil_6.3.4:8.4	“Mahantattā, bhante, meghassā”ti.	8	
PA_mil_6.3.4:8.5	“Evameva kho, mahārāja, kusalaṁ bahukaṁ, bahukattā sakkā devamanussehipi saṁvibhajitun”ti.	8	
PA_mil_6.3.4:9.1	“Bhante nāgasena, kena kāraṇena akusalaṁ thokaṁ kusalaṁ bahutaran”ti?	9	
PA_mil_6.3.4:9.2_0	“Idha, mahārāja, yo koci dānaṁ deti, sīlaṁ samādiyati, uposathakammaṁ karoti, so	9	
PA_mil_6.3.4:9.2_1	haṭṭho pahaṭṭho hasito pamudito pasannamānaso vedajāto hoti, tassa aparāparaṁ pīti	9	
PA_mil_6.3.4:9.2_2	uppajjati, pītimanassa bhiyyo bhiyyo kusalaṁ pavaḍḍhati.	9	
PA_mil_6.3.4:10.1	Yathā, mahārāja, udapāne bahusalilasampuṇṇe ekena desena udakaṁ paviseyya, ekena nikkhameyya, nikkhamantepi aparāparaṁ uppajjati, na sakkā hoti khayaṁ pāpetuṁ;	10	
PA_mil_6.3.4:10.2	evameva kho, mahārāja, kusalaṁ bhiyyo bhiyyo pavaḍḍhati.	10	
PA_mil_6.3.4:10.3	Vassasatepi ce, mahārāja, puriso kataṁ kusalaṁ āvajjeyya, āvajjite āvajjite bhiyyo bhiyyo kusalaṁ pavaḍḍhati.	10	
PA_mil_6.3.4:10.4	Tassa taṁ kusalaṁ sakkā hoti yathicchakehi saddhiṁ saṁvibhajituṁ, idamettha, mahārāja, kāraṇaṁ, yena kāraṇena kusalaṁ bahutaraṁ.	10	
PA_mil_6.3.4:11.1_0	Akusalaṁ pana, mahārāja, karonto pacchā vippaṭisārī hoti, vippaṭisārino cittaṁ paṭilīyati	11	
PA_mil_6.3.4:11.1_1	paṭikuṭati paṭivattati na sampasārīyati socati tappati hāyati khīyati na parivaḍḍhati	11	
PA_mil_6.3.4:11.1_2	tattheva pariyādiyati.	11	
PA_mil_6.3.4:11.2	Yathā, mahārāja, sukkhāya nadiyā mahāpuḷināya unnatāvanatāya kuṭilasaṅkuṭilāya uparito parittaṁ udakaṁ āgacchantaṁ hāyati khīyati na parivaḍḍhati tattheva pariyādiyati.	11	
PA_mil_6.3.4:11.3_0	Evameva kho, mahārāja, akusalaṁ karontassa cittaṁ paṭilīyati paṭikuṭati paṭivattati	11	
PA_mil_6.3.4:11.3_1	na sampasārīyati socati tappati hāyati khīyati na parivaḍḍhati tattheva pariyādiyati,	11	
PA_mil_6.3.4:11.3_2	idamettha, mahārāja, kāraṇaṁ, yena kāraṇena akusalaṁ thokan”ti.	11	
PA_mil_6.3.4:11.4	“Sādhu, bhante nāgasena, evametaṁ tathā sampaṭicchāmī”ti.	11	
PA_mil_6.3.4:12.1	Pubbapetādisapañho catuttho.	12	
