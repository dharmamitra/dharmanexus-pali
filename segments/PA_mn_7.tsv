segmentnr	original	folio	analyzed
PA_mn_7:0.1	Majjhima Nikāya 7	0	
PA_mn_7:0.2	Vatthasutta	0	
PA_mn_7:1.1	Evaṁ me sutaṁ—	1	
PA_mn_7:1.2	ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme.	1	
PA_mn_7:1.3	Tatra kho bhagavā bhikkhū āmantesi:	1	
PA_mn_7:1.4	“bhikkhavo”ti.	1	
PA_mn_7:1.5	“Bhadante”ti te bhikkhū bhagavato paccassosuṁ.	1	
PA_mn_7:1.6	Bhagavā etadavoca:	1	
PA_mn_7:2.1	“Seyyathāpi, bhikkhave, vatthaṁ saṅkiliṭṭhaṁ malaggahitaṁ;	2	
PA_mn_7:2.2	tamenaṁ rajako yasmiṁ yasmiṁ raṅgajāte upasaṁhareyya—yadi nīlakāya yadi pītakāya yadi lohitakāya yadi mañjiṭṭhakāya durattavaṇṇamevassa aparisuddhavaṇṇamevassa.	2	
PA_mn_7:2.3	Taṁ kissa hetu?	2	
PA_mn_7:2.4	Aparisuddhattā, bhikkhave, vatthassa.	2	
PA_mn_7:2.5	Evameva kho, bhikkhave, citte saṅkiliṭṭhe, duggati pāṭikaṅkhā.	2	
PA_mn_7:2.6	Seyyathāpi, bhikkhave, vatthaṁ parisuddhaṁ pariyodātaṁ;	2	
PA_mn_7:2.7	tamenaṁ rajako yasmiṁ yasmiṁ raṅgajāte upasaṁhareyya—yadi nīlakāya yadi pītakāya yadi lohitakāya yadi mañjiṭṭhakāya—surattavaṇṇamevassa parisuddhavaṇṇamevassa.	2	
PA_mn_7:2.8	Taṁ kissa hetu?	2	
PA_mn_7:2.9	Parisuddhattā, bhikkhave, vatthassa.	2	
PA_mn_7:2.10	Evameva kho, bhikkhave, citte asaṅkiliṭṭhe, sugati pāṭikaṅkhā.	2	
PA_mn_7:3.1	Katame ca, bhikkhave, cittassa upakkilesā?	3	
PA_mn_7:3.2_0	Abhijjhāvisamalobho cittassa upakkileso, byāpādo cittassa upakkileso, kodho cittassa	3	
PA_mn_7:3.2_1	upakkileso, upanāho cittassa upakkileso, makkho cittassa upakkileso, paḷāso cittassa	3	
PA_mn_7:3.2_2	upakkileso, issā cittassa upakkileso, macchariyaṁ cittassa upakkileso, māyā cittassa	3	
PA_mn_7:3.2_3	upakkileso, sāṭheyyaṁ cittassa upakkileso, thambho cittassa upakkileso, sārambho	3	
PA_mn_7:3.2_4	cittassa upakkileso, māno cittassa upakkileso, atimāno cittassa upakkileso, mado	3	
PA_mn_7:3.2_5	cittassa upakkileso, pamādo cittassa upakkileso.	3	
PA_mn_7:4.1	Sa kho so, bhikkhave, bhikkhu ‘abhijjhāvisamalobho cittassa upakkileso’ti—iti viditvā abhijjhāvisamalobhaṁ cittassa upakkilesaṁ pajahati;	4	
PA_mn_7:4.2	‘byāpādo cittassa upakkileso’ti—	4	
PA_mn_7:4.3	iti viditvā byāpādaṁ cittassa upakkilesaṁ pajahati;	4	
PA_mn_7:4.4	‘kodho cittassa upakkileso’ti—	4	
PA_mn_7:4.5	iti viditvā kodhaṁ cittassa upakkilesaṁ pajahati;	4	
PA_mn_7:4.6	‘upanāho cittassa upakkileso’ti—	4	
PA_mn_7:4.7	iti viditvā upanāhaṁ cittassa upakkilesaṁ pajahati;	4	
PA_mn_7:4.8	‘makkho cittassa upakkileso’ti—	4	
PA_mn_7:4.9	iti viditvā makkhaṁ cittassa upakkilesaṁ pajahati;	4	
PA_mn_7:4.10	‘paḷāso cittassa upakkileso’ti—	4	
PA_mn_7:4.11	iti viditvā paḷāsaṁ cittassa upakkilesaṁ pajahati;	4	
PA_mn_7:4.12	‘issā cittassa upakkileso’ti—	4	
PA_mn_7:4.13	iti viditvā issaṁ cittassa upakkilesaṁ pajahati;	4	
PA_mn_7:4.14	‘macchariyaṁ cittassa upakkileso’ti—	4	
PA_mn_7:4.15	iti viditvā macchariyaṁ cittassa upakkilesaṁ pajahati;	4	
PA_mn_7:4.16	‘māyā cittassa upakkileso’ti—	4	
PA_mn_7:4.17	iti viditvā māyaṁ cittassa upakkilesaṁ pajahati;	4	
PA_mn_7:4.18	‘sāṭheyyaṁ cittassa upakkileso’ti—	4	
PA_mn_7:4.19	iti viditvā sāṭheyyaṁ cittassa upakkilesaṁ pajahati;	4	
PA_mn_7:4.20	‘thambho cittassa upakkileso’ti—	4	
PA_mn_7:4.21	iti viditvā thambhaṁ cittassa upakkilesaṁ pajahati;	4	
PA_mn_7:4.22	‘sārambho cittassa upakkileso’ti—	4	
PA_mn_7:4.23	iti viditvā sārambhaṁ cittassa upakkilesaṁ pajahati;	4	
PA_mn_7:4.24	‘māno cittassa upakkileso’ti—	4	
PA_mn_7:4.25	iti viditvā mānaṁ cittassa upakkilesaṁ pajahati;	4	
PA_mn_7:4.26	‘atimāno cittassa upakkileso’ti—	4	
PA_mn_7:4.27	iti viditvā atimānaṁ cittassa upakkilesaṁ pajahati;	4	
PA_mn_7:4.28	‘mado cittassa upakkileso’ti—	4	
PA_mn_7:4.29	iti viditvā madaṁ cittassa upakkilesaṁ pajahati;	4	
PA_mn_7:4.30	‘pamādo cittassa upakkileso’ti—	4	
PA_mn_7:4.31	iti viditvā pamādaṁ cittassa upakkilesaṁ pajahati.	4	
PA_mn_7:5.1	Yato kho, bhikkhave, bhikkhuno ‘abhijjhāvisamalobho cittassa upakkileso’ti—iti viditvā abhijjhāvisamalobho cittassa upakkileso pahīno hoti,	5	
PA_mn_7:5.2	‘byāpādo cittassa upakkileso’ti—	5	
PA_mn_7:5.3	iti viditvā byāpādo cittassa upakkileso pahīno hoti;	5	
PA_mn_7:5.4	‘kodho cittassa upakkileso’ti—	5	
PA_mn_7:5.5	iti viditvā kodho cittassa upakkileso pahīno hoti;	5	
PA_mn_7:5.6	‘upanāho cittassa upakkileso’ti—	5	
PA_mn_7:5.7	iti viditvā upanāho cittassa upakkileso pahīno hoti;	5	
PA_mn_7:5.8	‘makkho cittassa upakkileso’ti—	5	
PA_mn_7:5.9	iti viditvā makkho cittassa upakkileso pahīno hoti;	5	
PA_mn_7:5.10	‘paḷāso cittassa upakkileso’ti—	5	
PA_mn_7:5.11	iti viditvā paḷāso cittassa upakkileso pahīno hoti;	5	
PA_mn_7:5.12	‘issā cittassa upakkileso’ti—	5	
PA_mn_7:5.13	iti viditvā issā cittassa upakkileso pahīno hoti;	5	
PA_mn_7:5.14	‘macchariyaṁ cittassa upakkileso’ti—	5	
PA_mn_7:5.15	iti viditvā macchariyaṁ cittassa upakkileso pahīno hoti;	5	
PA_mn_7:5.16	‘māyā cittassa upakkileso’ti—	5	
PA_mn_7:5.17	iti viditvā māyā cittassa upakkileso pahīno hoti;	5	
PA_mn_7:5.18	‘sāṭheyyaṁ cittassa upakkileso’ti—	5	
PA_mn_7:5.19	iti viditvā sāṭheyyaṁ cittassa upakkileso pahīno hoti;	5	
PA_mn_7:5.20	‘thambho cittassa upakkileso’ti—	5	
PA_mn_7:5.21	iti viditvā thambho cittassa upakkileso pahīno hoti;	5	
PA_mn_7:5.22	‘sārambho cittassa upakkileso’ti—	5	
PA_mn_7:5.23	iti viditvā sārambho cittassa upakkileso pahīno hoti;	5	
PA_mn_7:5.24	‘māno cittassa upakkileso’ti—	5	
PA_mn_7:5.25	iti viditvā māno cittassa upakkileso pahīno hoti;	5	
PA_mn_7:5.26	‘atimāno cittassa upakkileso’ti—	5	
PA_mn_7:5.27	iti viditvā atimāno cittassa upakkileso pahīno hoti;	5	
PA_mn_7:5.28	‘mado cittassa upakkileso’ti—	5	
PA_mn_7:5.29	iti viditvā mado cittassa upakkileso pahīno hoti;	5	
PA_mn_7:5.30	‘pamādo cittassa upakkileso’ti—	5	
PA_mn_7:5.31	iti viditvā pamādo cittassa upakkileso pahīno hoti.	5	
PA_mn_7:5.32	So buddhe aveccappasādena samannāgato hoti:	5	
PA_mn_7:5.33	‘itipi so bhagavā arahaṁ sammāsambuddho vijjācaraṇasampanno sugato lokavidū anuttaro purisadammasārathi satthā devamanussānaṁ buddho bhagavā’ti;	5	
PA_mn_7:6.1	dhamme aveccappasādena samannāgato hoti:	6	
PA_mn_7:6.2	‘svākkhāto bhagavatā dhammo sandiṭṭhiko akāliko ehipassiko opaneyyiko paccattaṁ veditabbo viññūhī’ti;	6	
PA_mn_7:7.1	saṅghe aveccappasādena samannāgato hoti:	7	
PA_mn_7:7.2_0	‘suppaṭipanno bhagavato sāvakasaṅgho, ujuppaṭipanno bhagavato sāvakasaṅgho, ñāyappaṭipanno	7	
PA_mn_7:7.2_1	bhagavato sāvakasaṅgho, sāmīcippaṭipanno bhagavato sāvakasaṅgho, yadidaṁ cattāri	7	
PA_mn_7:7.2_2	purisayugāni, aṭṭha purisapuggalā. Esa bhagavato sāvakasaṅgho āhuneyyo pāhuneyyo	7	
PA_mn_7:7.2_3	dakkhiṇeyyo añjalikaraṇīyo, anuttaraṁ puññakkhettaṁ lokassā’ti.	7	
PA_mn_7:8.1_0	Yathodhi kho panassa cattaṁ hoti vantaṁ muttaṁ pahīnaṁ paṭinissaṭṭhaṁ, so ‘buddhe	8	
PA_mn_7:8.1_1	aveccappasādena samannāgatomhī’ti labhati atthavedaṁ, labhati dhammavedaṁ, labhati	8	
PA_mn_7:8.1_2	dhammūpasaṁhitaṁ pāmojjaṁ.	8	
PA_mn_7:8.2	Pamuditassa pīti jāyati, pītimanassa kāyo passambhati, passaddhakāyo sukhaṁ vedeti, sukhino cittaṁ samādhiyati;	8	
PA_mn_7:9.1	‘dhamme …pe…	9	
PA_mn_7:10.1	saṅghe aveccappasādena samannāgatomhī’ti labhati atthavedaṁ, labhati dhammavedaṁ, labhati dhammūpasaṁhitaṁ pāmojjaṁ;	10	
PA_mn_7:10.2	pamuditassa pīti jāyati, pītimanassa kāyo passambhati, passaddhakāyo sukhaṁ vedeti, sukhino cittaṁ samādhiyati.	10	
PA_mn_7:11.1	‘Yathodhi kho pana me cattaṁ vantaṁ muttaṁ pahīnaṁ paṭinissaṭṭhan’ti labhati atthavedaṁ, labhati dhammavedaṁ, labhati dhammūpasaṁhitaṁ pāmojjaṁ;	11	
PA_mn_7:11.2	pamuditassa pīti jāyati, pītimanassa kāyo passambhati, passaddhakāyo sukhaṁ vedeti, sukhino cittaṁ samādhiyati.	11	
PA_mn_7:12.1	Sa kho so, bhikkhave, bhikkhu evaṁsīlo evaṁdhammo evaṁpañño sālīnañcepi piṇḍapātaṁ bhuñjati vicitakāḷakaṁ anekasūpaṁ anekabyañjanaṁ, nevassa taṁ hoti antarāyāya.	12	
PA_mn_7:12.2	Seyyathāpi, bhikkhave, vatthaṁ saṅkiliṭṭhaṁ malaggahitaṁ acchodakaṁ āgamma parisuddhaṁ hoti pariyodātaṁ, ukkāmukhaṁ vā panāgamma jātarūpaṁ parisuddhaṁ hoti pariyodātaṁ;	12	
PA_mn_7:12.3	evameva kho, bhikkhave, bhikkhu evaṁsīlo evaṁdhammo evaṁpañño sālīnañcepi piṇḍapātaṁ bhuñjati vicitakāḷakaṁ anekasūpaṁ anekabyañjanaṁ, nevassa taṁ hoti antarāyāya.	12	
PA_mn_7:13.1_0	So mettāsahagatena cetasā ekaṁ disaṁ pharitvā viharati, tathā dutiyaṁ, tathā tatiyaṁ,	13	
PA_mn_7:13.1_1	tathā catutthaṁ. Iti uddhamadho tiriyaṁ sabbadhi sabbattatāya sabbāvantaṁ lokaṁ mettāsahagatena	13	
PA_mn_7:13.1_2	cetasā vipulena mahaggatena appamāṇena averena abyāpajjena pharitvā viharati;	13	
PA_mn_7:14.1	karuṇāsahagatena cetasā …pe…	14	
PA_mn_7:15.1	muditāsahagatena cetasā …pe…	15	
PA_mn_7:16.1_0	upekkhāsahagatena cetasā ekaṁ disaṁ pharitvā viharati, tathā dutiyaṁ, tathā tatiyaṁ,	16	
PA_mn_7:16.1_1	tathā catutthaṁ. Iti uddhamadho tiriyaṁ sabbadhi sabbattatāya sabbāvantaṁ lokaṁ upekkhāsahagatena	16	
PA_mn_7:16.1_2	cetasā vipulena mahaggatena appamāṇena averena abyāpajjena pharitvā viharati.	16	
PA_mn_7:17.1	So ‘atthi idaṁ, atthi hīnaṁ, atthi paṇītaṁ, atthi imassa saññāgatassa uttari nissaraṇan’ti pajānāti.	17	
PA_mn_7:18.1	Tassa evaṁ jānato evaṁ passato kāmāsavāpi cittaṁ vimuccati, bhavāsavāpi cittaṁ vimuccati, avijjāsavāpi cittaṁ vimuccati.	18	
PA_mn_7:18.2	Vimuttasmiṁ vimuttamiti ñāṇaṁ hoti.	18	
PA_mn_7:18.3	‘Khīṇā jāti, vusitaṁ brahmacariyaṁ, kataṁ karaṇīyaṁ, nāparaṁ itthattāyā’ti pajānāti.	18	
PA_mn_7:18.4	Ayaṁ vuccati, bhikkhave:	18	
PA_mn_7:18.5	‘bhikkhu sināto antarena sinānenā’”ti.	18	
PA_mn_7:19.1	Tena kho pana samayena sundarikabhāradvājo brāhmaṇo bhagavato avidūre nisinno hoti.	19	
PA_mn_7:19.2	Atha kho sundarikabhāradvājo brāhmaṇo bhagavantaṁ etadavoca:	19	
PA_mn_7:19.3	“gacchati pana bhavaṁ gotamo bāhukaṁ nadiṁ sināyitun”ti?	19	
PA_mn_7:19.4	“Kiṁ, brāhmaṇa, bāhukāya nadiyā?	19	
PA_mn_7:19.5	Kiṁ bāhukā nadī karissatī”ti?	19	
PA_mn_7:19.6	“Lokkhasammatā hi, bho gotama, bāhukā nadī bahujanassa, puññasammatā hi, bho gotama, bāhukā nadī bahujanassa, bāhukāya pana nadiyā bahujano pāpakammaṁ kataṁ pavāhetī”ti.	19	
PA_mn_7:20.1	Atha kho bhagavā sundarikabhāradvājaṁ brāhmaṇaṁ gāthāhi ajjhabhāsi:	20	
PA_mn_7:20.2	“Bāhukaṁ adhikakkañca,	20	
PA_mn_7:20.3	gayaṁ sundarikaṁ mapi;	20	
PA_mn_7:20.4	Sarassatiṁ payāgañca,	20	
PA_mn_7:20.5	atho bāhumatiṁ nadiṁ;	20	
PA_mn_7:20.6	Niccampi bālo pakkhando,	20	
PA_mn_7:20.7	kaṇhakammo na sujjhati.	20	
PA_mn_7:20.8	Kiṁ sundarikā karissati,	20	
PA_mn_7:20.9	Kiṁ payāgā kiṁ bāhukā nadī;	20	
PA_mn_7:20.10	Veriṁ katakibbisaṁ naraṁ,	20	
PA_mn_7:20.11	Na hi naṁ sodhaye pāpakamminaṁ.	20	
PA_mn_7:20.12	Suddhassa ve sadā phaggu,	20	
PA_mn_7:20.13	Suddhassuposatho sadā;	20	
PA_mn_7:20.14	Suddhassa sucikammassa,	20	
PA_mn_7:20.15	Sadā sampajjate vataṁ;	20	
PA_mn_7:20.16	Idheva sināhi brāhmaṇa,	20	
PA_mn_7:20.17	Sabbabhūtesu karohi khemataṁ.	20	
PA_mn_7:20.18	Sace musā na bhaṇasi,	20	
PA_mn_7:20.19	sace pāṇaṁ na hiṁsasi;	20	
PA_mn_7:20.20	Sace adinnaṁ nādiyasi,	20	
PA_mn_7:20.21	saddahāno amaccharī;	20	
PA_mn_7:20.22	Kiṁ kāhasi gayaṁ gantvā,	20	
PA_mn_7:20.23	udapānopi te gayā”ti.	20	
PA_mn_7:21.1	Evaṁ vutte, sundarikabhāradvājo brāhmaṇo bhagavantaṁ etadavoca:	21	
PA_mn_7:21.2	“abhikkantaṁ, bho gotama, abhikkantaṁ, bho gotama.	21	
PA_mn_7:21.3_0	Seyyathāpi, bho gotama, nikkujjitaṁ vā ukkujjeyya, paṭicchannaṁ vā vivareyya, mūḷhassa	21	
PA_mn_7:21.3_1	vā maggaṁ ācikkheyya, andhakāre vā telapajjotaṁ dhāreyya—cakkhumanto rūpāni dakkhantīti;	21	
PA_mn_7:21.3_2	evamevaṁ bhotā gotamena anekapariyāyena dhammo pakāsito.	21	
PA_mn_7:21.4	Esāhaṁ bhavantaṁ gotamaṁ saraṇaṁ gacchāmi dhammañca bhikkhusaṅghañca.	21	
PA_mn_7:21.5	Labheyyāhaṁ bhoto gotamassa santike pabbajjaṁ, labheyyaṁ upasampadan”ti.	21	
PA_mn_7:22.1	Alattha kho sundarikabhāradvājo brāhmaṇo bhagavato santike pabbajjaṁ, alattha upasampadaṁ.	22	
PA_mn_7:22.2_0	Acirūpasampanno kho panāyasmā bhāradvājo eko vūpakaṭṭho appamatto ātāpī pahitatto	22	
PA_mn_7:22.2_1	viharanto nacirasseva—yassatthāya kulaputtā sammadeva agārasmā anagāriyaṁ pabbajanti,	22	
PA_mn_7:22.2_2	tadanuttaraṁ—brahmacariyapariyosānaṁ diṭṭheva dhamme sayaṁ abhiññā sacchikatvā upasampajja vihāsi.	22	
PA_mn_7:22.3	“Khīṇā jāti, vusitaṁ brahmacariyaṁ, kataṁ karaṇīyaṁ, nāparaṁ itthattāyā”ti abbhaññāsi.	22	
PA_mn_7:22.4	Aññataro kho panāyasmā bhāradvājo arahataṁ ahosīti.	22	
PA_mn_7:22.5	Vatthasuttaṁ niṭṭhitaṁ sattamaṁ.	22	
