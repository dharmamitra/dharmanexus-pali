segmentnr	original	folio	analyzed
PA_bu-vb_ss10:0.1	Theravāda Vinaya	0	
PA_bu-vb_ss10:0.2	Mahāvibhaṅga	0	
PA_bu-vb_ss10:0.3	Saṅghādisesakaṇḍa	0	
PA_bu-vb_ss10:0.4	10. Saṅghabhedasikkhāpada	0	
PA_bu-vb_ss10:1.1.1	Tena samayena buddho bhagavā rājagahe viharati veḷuvane kalandakanivāpe.	1	
PA_bu-vb_ss10:1.1.2_0	Atha kho devadatto yena kokāliko kaṭamodakatissako khaṇḍadeviyā putto samuddadatto	1	
PA_bu-vb_ss10:1.1.2_1	tenupasaṅkami; upasaṅkamitvā kokālikaṁ kaṭamodakatissakaṁ khaṇḍadeviyā puttaṁ samuddadattaṁ etadavoca—	1	
PA_bu-vb_ss10:1.1.3	“etha mayaṁ, āvuso, samaṇassa gotamassa saṅghabhedaṁ karissāma cakkabhedan”ti.	1	
PA_bu-vb_ss10:1.1.4	Evaṁ vutte, kokāliko devadattaṁ etadavoca—	1	
PA_bu-vb_ss10:1.1.5	“samaṇo kho, āvuso, gotamo mahiddhiko mahānubhāvo.	1	
PA_bu-vb_ss10:1.1.6	Kathaṁ mayaṁ samaṇassa gotamassa saṅghabhedaṁ karissāma cakkabhedan”ti?	1	
PA_bu-vb_ss10:1.1.7	“Etha mayaṁ, āvuso, samaṇaṁ gotamaṁ upasaṅkamitvā pañca vatthūni yācissāma—	1	
PA_bu-vb_ss10:1.1.8	‘bhagavā, bhante, anekapariyāyena appicchassa santuṭṭhassa sallekhassa dhutassa pāsādikassa apacayassa vīriyārambhassa vaṇṇavādī.	1	
PA_bu-vb_ss10:1.1.9	Imāni, bhante, pañca vatthūni anekapariyāyena appicchatāya santuṭṭhiyā sallekhāya dhutatāya pāsādikatāya apacayāya vīriyārambhāya saṁvattanti.	1	
PA_bu-vb_ss10:1.1.10	Sādhu, bhante, bhikkhū	1	
PA_bu-vb_ss10:1.1.11	yāvajīvaṁ āraññikā assu;	1	
PA_bu-vb_ss10:1.1.12	yo gāmantaṁ osareyya, vajjaṁ naṁ phuseyya.	1	
PA_bu-vb_ss10:1.1.13	Yāvajīvaṁ piṇḍapātikā assu;	1	
PA_bu-vb_ss10:1.1.14	yo nimantanaṁ sādiyeyya, vajjaṁ naṁ phuseyya.	1	
PA_bu-vb_ss10:1.1.15	Yāvajīvaṁ paṁsukūlikā assu;	1	
PA_bu-vb_ss10:1.1.16	yo gahapaticīvaraṁ sādiyeyya, vajjaṁ naṁ phuseyya.	1	
PA_bu-vb_ss10:1.1.17	Yāvajīvaṁ rukkhamūlikā assu;	1	
PA_bu-vb_ss10:1.1.18	yo channaṁ upagaccheyya, vajjaṁ naṁ phuseyya.	1	
PA_bu-vb_ss10:1.1.19	Yāvajīvaṁ macchamaṁsaṁ na khādeyyuṁ;	1	
PA_bu-vb_ss10:1.1.20	yo macchamaṁsaṁ khādeyya, vajjaṁ naṁ phuseyyā’ti.	1	
PA_bu-vb_ss10:1.1.21	Imāni samaṇo gotamo nānujānissati.	1	
PA_bu-vb_ss10:1.1.22	Te mayaṁ imehi pañcahi vatthūhi janaṁ saññāpessāmāti.	1	
PA_bu-vb_ss10:1.1.23	Sakkā kho, āvuso, imehi pañcahi vatthūhi samaṇassa gotamassa saṅghabhedo kātuṁ cakkabhedo.	1	
PA_bu-vb_ss10:1.1.24	Lūkhapasannā hi, āvuso, manussā”ti.	1	
PA_bu-vb_ss10:1.2.1	Atha kho devadatto sapariso yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi.	1	
PA_bu-vb_ss10:1.2.2	Ekamantaṁ nisinno kho devadatto bhagavantaṁ etadavoca—	1	
PA_bu-vb_ss10:1.2.3	“bhagavā, bhante, anekapariyāyena appicchassa …pe…	1	
PA_bu-vb_ss10:1.2.4	vīriyārambhassa vaṇṇavādī.	1	
PA_bu-vb_ss10:1.2.5	Imāni, bhante, pañca vatthūni anekapariyāyena appicchatāya …pe…	1	
PA_bu-vb_ss10:1.2.6	vīriyārambhāya saṁvattanti.	1	
PA_bu-vb_ss10:1.2.7	Sādhu, bhante, bhikkhū yāvajīvaṁ āraññikā assu;	1	
PA_bu-vb_ss10:1.2.8	yo gāmantaṁ osareyya vajjaṁ naṁ phuseyya …pe…	1	
PA_bu-vb_ss10:1.2.9	yāvajīvaṁ macchamaṁsaṁ na khādeyyuṁ, yo macchamaṁsaṁ khādeyya vajjaṁ naṁ phuseyyā”ti.	1	
PA_bu-vb_ss10:1.2.10	“Alaṁ, devadatta,	1	
PA_bu-vb_ss10:1.2.11	yo icchati āraññiko hotu, yo icchati gāmante viharatu;	1	
PA_bu-vb_ss10:1.2.12	yo icchati piṇḍapātiko hotu, yo icchati nimantanaṁ sādiyatu;	1	
PA_bu-vb_ss10:1.2.13	yo icchati paṁsukūliko hotu, yo icchati gahapaticīvaraṁ sādiyatu.	1	
PA_bu-vb_ss10:1.2.14	Aṭṭhamāse kho mayā, devadatta, rukkhamūlasenāsanaṁ anuññātaṁ, tikoṭiparisuddhaṁ macchamaṁsaṁ—	1	
PA_bu-vb_ss10:1.2.15	adiṭṭhaṁ asutaṁ aparisaṅkitan”ti.	1	
PA_bu-vb_ss10:1.2.16	Atha kho devadatto—	1	
PA_bu-vb_ss10:1.2.17	“na bhagavā imāni pañca vatthūni anujānātī”ti haṭṭho udaggo sapariso uṭṭhāyāsanā bhagavantaṁ abhivādetvā padakkhiṇaṁ katvā pakkāmi.	1	
PA_bu-vb_ss10:1.2.18	Atha kho devadatto sapariso rājagahaṁ pavisitvā pañcahi vatthūhi janaṁ saññāpesi—	1	
PA_bu-vb_ss10:1.2.19	“mayaṁ, āvuso, samaṇaṁ gotamaṁ upasaṅkamitvā pañca vatthūni yācimhā—	1	
PA_bu-vb_ss10:1.2.20	‘bhagavā, bhante, anekapariyāyena appicchassa santuṭṭhassa sallekhassa dhutassa pāsādikassa apacayassa vīriyārambhassa vaṇṇavādī.	1	
PA_bu-vb_ss10:1.2.21	Imāni, bhante, pañca vatthūni anekapariyāyena appicchatāya santuṭṭhiyā sallekhāya dhutatāya pāsādikatāya apacayāya vīriyārambhāya saṁvattanti.	1	
PA_bu-vb_ss10:1.2.22	Sādhu, bhante, bhikkhū yāvajīvaṁ āraññikā assu;	1	
PA_bu-vb_ss10:1.2.23	yo gāmantaṁ osareyya, vajjaṁ naṁ phuseyya.	1	
PA_bu-vb_ss10:1.2.24	Yāvajīvaṁ piṇḍapātikā assu;	1	
PA_bu-vb_ss10:1.2.25	yo nimantanaṁ sādiyeyya, vajjaṁ naṁ phuseyya.	1	
PA_bu-vb_ss10:1.2.26	Yāvajīvaṁ paṁsukūlikā assu;	1	
PA_bu-vb_ss10:1.2.27	yo gahapaticīvaraṁ sādiyeyya, vajjaṁ naṁ phuseyya.	1	
PA_bu-vb_ss10:1.2.28	Yāvajīvaṁ rukkhamūlikā assu;	1	
PA_bu-vb_ss10:1.2.29	yo channaṁ upagaccheyya, vajjaṁ naṁ phuseyya.	1	
PA_bu-vb_ss10:1.2.30	Yāvajīvaṁ macchamaṁsaṁ na khādeyyuṁ;	1	
PA_bu-vb_ss10:1.2.31	yo macchamaṁsaṁ khādeyya, vajjaṁ naṁ phuseyyā’ti.	1	
PA_bu-vb_ss10:1.2.32	Imāni samaṇo gotamo nānujānāti.	1	
PA_bu-vb_ss10:1.2.33	Te mayaṁ imehi pañcahi vatthūhi samādāya vattāmā”ti.	1	
PA_bu-vb_ss10:1.3.1	Tattha ye te manussā assaddhā appasannā dubbuddhino te evamāhaṁsu—	1	
PA_bu-vb_ss10:1.3.2	“ime kho samaṇā sakyaputtiyā dhutā sallekhavuttino,	1	
PA_bu-vb_ss10:1.3.3	samaṇo pana gotamo bāhulliko bāhullāya cetetī”ti.	1	
PA_bu-vb_ss10:1.3.4	Ye pana te manussā saddhā pasannā paṇḍitā byattā buddhimanto te ujjhāyanti khiyyanti vipācenti—	1	
PA_bu-vb_ss10:1.3.5	“kathañhi nāma devadatto bhagavato saṅghabhedāya parakkamissati cakkabhedāyā”ti.	1	
PA_bu-vb_ss10:1.3.6	Assosuṁ kho bhikkhū tesaṁ manussānaṁ ujjhāyantānaṁ khiyyantānaṁ vipācentānaṁ.	1	
PA_bu-vb_ss10:1.3.7	Ye te bhikkhū appicchā …pe… te ujjhāyanti khiyyanti vipācenti—	1	
PA_bu-vb_ss10:1.3.8	“kathañhi nāma devadatto saṅghabhedāya parakkamissati cakkabhedāyā”ti.	1	
PA_bu-vb_ss10:1.3.9	Atha kho te bhikkhū devadattaṁ anekapariyāyena vigarahitvā bhagavato etamatthaṁ ārocesuṁ …pe…	1	
PA_bu-vb_ss10:1.3.10	“saccaṁ kira tvaṁ, devadatta, saṅghabhedāya parakkamasi cakkabhedāyā”ti?	1	
PA_bu-vb_ss10:1.3.11	“Saccaṁ, bhagavā”ti.	1	
PA_bu-vb_ss10:1.3.12	Vigarahi buddho bhagavā …pe…	1	
PA_bu-vb_ss10:1.3.13	kathañhi nāma tvaṁ, moghapurisa, saṅghabhedāya parakkamissasi cakkabhedāya.	1	
PA_bu-vb_ss10:1.3.14	Netaṁ, moghapurisa, appasannānaṁ vā pasādāya …pe…	1	
PA_bu-vb_ss10:1.3.15	evañca pana, bhikkhave, imaṁ sikkhāpadaṁ uddiseyyātha—	1	
PA_bu-vb_ss10:1.3.16.1	“Yo pana bhikkhu samaggassa saṅghassa bhedāya parakkameyya, bhedanasaṁvattanikaṁ vā adhikaraṇaṁ samādāya paggayha tiṭṭheyya, so bhikkhu bhikkhūhi evamassa vacanīyo—	1	
PA_bu-vb_ss10:1.3.17	‘māyasmā samaggassa saṅghassa bhedāya parakkami, bhedanasaṁvattanikaṁ vā adhikaraṇaṁ samādāya paggayha aṭṭhāsi.	1	
PA_bu-vb_ss10:1.3.18	Sametāyasmā saṅghena. Samaggo hi saṅgho sammodamāno avivadamāno ekuddeso phāsu viharatī’ti.	1	
PA_bu-vb_ss10:1.3.19	Evañca so bhikkhu bhikkhūhi vuccamāno tatheva paggaṇheyya, so bhikkhu bhikkhūhi yāvatatiyaṁ samanubhāsitabbo tassa paṭinissaggāya.	1	
PA_bu-vb_ss10:1.3.20	Yāvatatiyañce samanubhāsiyamāno taṁ paṭinissajjeyya, iccetaṁ kusalaṁ;	1	
PA_bu-vb_ss10:1.3.21	no ce paṭinissajjeyya, saṅghādiseso”ti.	1	
PA_bu-vb_ss10:2.1	Yo panāti	2	
PA_bu-vb_ss10:2.2	yo yādiso …pe…	2	
PA_bu-vb_ss10:2.3	bhikkhūti	2	
PA_bu-vb_ss10:2.4	…pe… ayaṁ imasmiṁ atthe adhippeto bhikkhūti.	2	
PA_bu-vb_ss10:2.5	Samaggo nāma saṅgho	2	
PA_bu-vb_ss10:2.6	samānasaṁvāsako samānasīmāyaṁ ṭhito.	2	
PA_bu-vb_ss10:2.7	Bhedāya parakkameyyāti—	2	
PA_bu-vb_ss10:2.8	“kathaṁ ime nānā assu, vinā assu, vaggā assū”ti pakkhaṁ pariyesati, gaṇaṁ bandhati.	2	
PA_bu-vb_ss10:2.9	Bhedanasaṁvattanikaṁ vā adhikaraṇanti	2	
PA_bu-vb_ss10:2.10	aṭṭhārasabhedakaravatthūni.	2	
PA_bu-vb_ss10:2.11	Samādāyāti	2	
PA_bu-vb_ss10:2.12	ādāya.	2	
PA_bu-vb_ss10:2.13	Paggayhāti	2	
PA_bu-vb_ss10:2.14	dīpeyya.	2	
PA_bu-vb_ss10:2.15	Tiṭṭheyyāti	2	
PA_bu-vb_ss10:2.16	na paṭinissajjeyya.	2	
PA_bu-vb_ss10:2.17	So bhikkhūti	2	
PA_bu-vb_ss10:2.18	yo so saṅghabhedako bhikkhu.	2	
PA_bu-vb_ss10:2.19	Bhikkhūhīti	2	
PA_bu-vb_ss10:2.20	aññehi bhikkhūhi. Ye passanti, ye suṇanti, tehi vattabbo—	2	
PA_bu-vb_ss10:2.21	“māyasmā samaggassa saṅghassa bhedāya parakkami, bhedanasaṁvattanikaṁ vā adhikaraṇaṁ samādāya paggayha aṭṭhāsi.	2	
PA_bu-vb_ss10:2.22	Sametāyasmā saṅghena.	2	
PA_bu-vb_ss10:2.23	Samaggo hi saṅgho sammodamāno avivadamāno ekuddeso phāsu viharatī”ti.	2	
PA_bu-vb_ss10:2.24	Dutiyampi vattabbo.	2	
PA_bu-vb_ss10:2.25	Tatiyampi vattabbo.	2	
PA_bu-vb_ss10:2.26	Sace paṭinissajjati, iccetaṁ kusalaṁ;	2	
PA_bu-vb_ss10:2.27	no ce paṭinissajjati, āpatti dukkaṭassa.	2	
PA_bu-vb_ss10:2.28	Sutvā na vadanti, āpatti dukkaṭassa.	2	
PA_bu-vb_ss10:2.29	So bhikkhu saṅghamajjhampi ākaḍḍhitvā vattabbo—	2	
PA_bu-vb_ss10:2.30	“māyasmā samaggassa saṅghassa bhedāya parakkami, bhedanasaṁvattanikaṁ vā adhikaraṇaṁ samādāya paggayha aṭṭhāsi.	2	
PA_bu-vb_ss10:2.31	Sametāyasmā saṅghena.	2	
PA_bu-vb_ss10:2.32	Samaggo hi saṅgho sammodamāno avivadamāno ekuddeso phāsu viharatī”ti.	2	
PA_bu-vb_ss10:2.33	Dutiyampi vattabbo.	2	
PA_bu-vb_ss10:2.34	Tatiyampi vattabbo.	2	
PA_bu-vb_ss10:2.35	Sace paṭinissajjati, iccetaṁ kusalaṁ;	2	
PA_bu-vb_ss10:2.36	no ce paṭinissajjati, āpatti dukkaṭassa.	2	
PA_bu-vb_ss10:2.37	So bhikkhu samanubhāsitabbo—	2	
PA_bu-vb_ss10:2.38	“evañca pana, bhikkhave, samanubhāsitabbo.	2	
PA_bu-vb_ss10:2.39	Byattena bhikkhunā paṭibalena saṅgho ñāpetabbo—	2	
PA_bu-vb_ss10:2.40	‘Suṇātu me, bhante, saṅgho.	2	
PA_bu-vb_ss10:2.41	Ayaṁ itthannāmo bhikkhu samaggassa saṅghassa bhedāya parakkamati.	2	
PA_bu-vb_ss10:2.42	So taṁ vatthuṁ na paṭinissajjati.	2	
PA_bu-vb_ss10:2.43	Yadi saṅghassa pattakallaṁ, saṅgho itthannāmaṁ bhikkhuṁ samanubhāseyya tassa vatthussa paṭinissaggāya.	2	
PA_bu-vb_ss10:2.44	Esā ñatti.	2	
PA_bu-vb_ss10:2.45	Suṇātu me, bhante, saṅgho.	2	
PA_bu-vb_ss10:2.46	Ayaṁ itthannāmo bhikkhu samaggassa saṅghassa bhedāya parakkamati.	2	
PA_bu-vb_ss10:2.47	So taṁ vatthuṁ na paṭinissajjati.	2	
PA_bu-vb_ss10:2.48	Saṅgho itthannāmaṁ bhikkhuṁ samanubhāsati tassa vatthussa paṭinissaggāya.	2	
PA_bu-vb_ss10:2.49	Yassāyasmato khamati itthannāmassa bhikkhuno samanubhāsanā tassa vatthussa paṭinissaggāya, so tuṇhassa;	2	
PA_bu-vb_ss10:2.50	yassa nakkhamati, so bhāseyya.	2	
PA_bu-vb_ss10:2.51	Dutiyampi etamatthaṁ vadāmi …pe…	2	
PA_bu-vb_ss10:2.52	tatiyampi etamatthaṁ vadāmi—	2	
PA_bu-vb_ss10:2.53	suṇātu me, bhante, saṅgho.	2	
PA_bu-vb_ss10:2.54	Ayaṁ itthannāmo bhikkhu samaggassa saṅghassa bhedāya parakkamati.	2	
PA_bu-vb_ss10:2.55	So taṁ vatthuṁ na paṭinissajjati.	2	
PA_bu-vb_ss10:2.56	Saṅgho itthannāmaṁ bhikkhuṁ samanubhāsati tassa vatthussa paṭinissaggāya.	2	
PA_bu-vb_ss10:2.57	Yassāyasmato khamati itthannāmassa bhikkhuno samanubhāsanā tassa vatthussa paṭinissaggāya, so tuṇhassa;	2	
PA_bu-vb_ss10:2.58	yassa nakkhamati, so bhāseyya.	2	
PA_bu-vb_ss10:2.59	Samanubhaṭṭho saṅghena itthannāmo bhikkhu tassa vatthussa paṭinissaggāya.	2	
PA_bu-vb_ss10:2.60	Khamati saṅghassa, tasmā tuṇhī,	2	
PA_bu-vb_ss10:2.61	evametaṁ dhārayāmī’”ti.	2	
PA_bu-vb_ss10:2.62	Ñattiyā dukkaṭaṁ,	2	
PA_bu-vb_ss10:2.63	dvīhi kammavācāhi thullaccayā,	2	
PA_bu-vb_ss10:2.64	kammavācāpariyosāne āpatti saṅghādisesassa.	2	
PA_bu-vb_ss10:2.65	Saṅghādisesaṁ ajjhāpajjantassa ñattiyā dukkaṭaṁ, dvīhi kammavācāhi thullaccayā paṭippassambhanti.	2	
PA_bu-vb_ss10:2.66	Saṅghādisesoti	2	
PA_bu-vb_ss10:2.67	…pe… tenapi vuccati saṅghādisesoti.	2	
PA_bu-vb_ss10:3.1.1	Dhammakamme dhammakammasaññī na paṭinissajjati, āpatti saṅghādisesassa.	3	
PA_bu-vb_ss10:3.1.2	Dhammakamme vematiko na paṭinissajjati, āpatti saṅghādisesassa.	3	
PA_bu-vb_ss10:3.1.3	Dhammakamme adhammakammasaññī na paṭinissajjati, āpatti saṅghādisesassa.	3	
PA_bu-vb_ss10:3.1.4	Adhammakamme dhammakammasaññī, āpatti dukkaṭassa.	3	
PA_bu-vb_ss10:3.1.5	Adhammakamme vematiko, āpatti dukkaṭassa.	3	
PA_bu-vb_ss10:3.1.6	Adhammakamme adhammakammasaññī, āpatti dukkaṭassa.	3	
PA_bu-vb_ss10:3.2.1	Anāpatti—	3	
PA_bu-vb_ss10:3.2.2	asamanubhāsantassa,	3	
PA_bu-vb_ss10:3.2.3	paṭinissajjantassa,	3	
PA_bu-vb_ss10:3.2.4	ummattakassa,	3	
PA_bu-vb_ss10:3.2.5	khittacittassa,	3	
PA_bu-vb_ss10:3.2.6	vedanāṭṭassa,	3	
PA_bu-vb_ss10:3.2.7	ādikammikassāti.	3	
PA_bu-vb_ss10:3.2.8	Saṅghabhedasikkhāpadaṁ niṭṭhitaṁ dasamaṁ.	3	
