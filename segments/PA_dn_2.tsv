segmentnr	original	folio	analyzed
PA_dn_2:0.1	Dīgha Nikāya 2	0	
PA_dn_2:0.2	Sāmaññaphalasutta	0	
PA_dn_2:1.0	1. Rājāmaccakathā	1	
PA_dn_2:1.1	Evaṁ me sutaṁ—	1	
PA_dn_2:1.2	ekaṁ samayaṁ bhagavā rājagahe viharati jīvakassa komārabhaccassa ambavane mahatā bhikkhusaṅghena saddhiṁ aḍḍhateḷasehi bhikkhusatehi.	1	
PA_dn_2:1.3_0	Tena kho pana samayena rājā māgadho ajātasattu vedehiputto tadahuposathe pannarase	1	
PA_dn_2:1.3_1	komudiyā cātumāsiniyā puṇṇāya puṇṇamāya rattiyā rājāmaccaparivuto uparipāsādavaragato nisinno hoti.	1	
PA_dn_2:1.4	Atha kho rājā māgadho ajātasattu vedehiputto tadahuposathe udānaṁ udānesi:	1	
PA_dn_2:1.5	“ramaṇīyā vata bho dosinā ratti, abhirūpā vata bho dosinā ratti, dassanīyā vata bho dosinā ratti, pāsādikā vata bho dosinā ratti, lakkhaññā vata bho dosinā ratti.	1	
PA_dn_2:1.6	Kaṁ nu khvajja samaṇaṁ vā brāhmaṇaṁ vā payirupāseyyāma, yaṁ no payirupāsato cittaṁ pasīdeyyā”ti?	1	
PA_dn_2:2.1	Evaṁ vutte, aññataro rājāmacco rājānaṁ māgadhaṁ ajātasattuṁ vedehiputtaṁ etadavoca:	2	
PA_dn_2:2.2	“ayaṁ, deva, pūraṇo kassapo saṅghī ceva gaṇī ca gaṇācariyo ca ñāto yasassī titthakaro sādhusammato bahujanassa rattaññū cirapabbajito addhagato vayoanuppatto.	2	
PA_dn_2:2.3	Taṁ devo pūraṇaṁ kassapaṁ payirupāsatu.	2	
PA_dn_2:2.4	Appeva nāma devassa pūraṇaṁ kassapaṁ payirupāsato cittaṁ pasīdeyyā”ti.	2	
PA_dn_2:2.5	Evaṁ vutte, rājā māgadho ajātasattu vedehiputto tuṇhī ahosi.	2	
PA_dn_2:3.1	Aññataropi kho rājāmacco rājānaṁ māgadhaṁ ajātasattuṁ vedehiputtaṁ etadavoca:	3	
PA_dn_2:3.2	“ayaṁ, deva, makkhali gosālo saṅghī ceva gaṇī ca gaṇācariyo ca ñāto yasassī titthakaro sādhusammato bahujanassa rattaññū cirapabbajito addhagato vayoanuppatto.	3	
PA_dn_2:3.3	Taṁ devo makkhaliṁ gosālaṁ payirupāsatu.	3	
PA_dn_2:3.4	Appeva nāma devassa makkhaliṁ gosālaṁ payirupāsato cittaṁ pasīdeyyā”ti.	3	
PA_dn_2:3.5	Evaṁ vutte, rājā māgadho ajātasattu vedehiputto tuṇhī ahosi.	3	
PA_dn_2:4.1	Aññataropi kho rājāmacco rājānaṁ māgadhaṁ ajātasattuṁ vedehiputtaṁ etadavoca:	4	
PA_dn_2:4.2	“ayaṁ, deva, ajito kesakambalo saṅghī ceva gaṇī ca gaṇācariyo ca ñāto yasassī titthakaro sādhusammato bahujanassa rattaññū cirapabbajito addhagato vayoanuppatto.	4	
PA_dn_2:4.3	Taṁ devo ajitaṁ kesakambalaṁ payirupāsatu.	4	
PA_dn_2:4.4	Appeva nāma devassa ajitaṁ kesakambalaṁ payirupāsato cittaṁ pasīdeyyā”ti.	4	
PA_dn_2:4.5	Evaṁ vutte, rājā māgadho ajātasattu vedehiputto tuṇhī ahosi.	4	
PA_dn_2:5.1	Aññataropi kho rājāmacco rājānaṁ māgadhaṁ ajātasattuṁ vedehiputtaṁ etadavoca:	5	
PA_dn_2:5.2	“ayaṁ, deva, pakudho kaccāyano saṅghī ceva gaṇī ca gaṇācariyo ca ñāto yasassī titthakaro sādhusammato bahujanassa rattaññū cirapabbajito addhagato vayoanuppatto.	5	
PA_dn_2:5.3	Taṁ devo pakudhaṁ kaccāyanaṁ payirupāsatu.	5	
PA_dn_2:5.4	Appeva nāma devassa pakudhaṁ kaccāyanaṁ payirupāsato cittaṁ pasīdeyyā”ti.	5	
PA_dn_2:5.5	Evaṁ vutte, rājā māgadho ajātasattu vedehiputto tuṇhī ahosi.	5	
PA_dn_2:6.1	Aññataropi kho rājāmacco rājānaṁ māgadhaṁ ajātasattuṁ vedehiputtaṁ etadavoca:	6	
PA_dn_2:6.2	“ayaṁ, deva, sañcayo belaṭṭhaputto saṅghī ceva gaṇī ca gaṇācariyo ca ñāto yasassī titthakaro sādhusammato bahujanassa rattaññū cirapabbajito addhagato vayoanuppatto.	6	
PA_dn_2:6.3	Taṁ devo sañcayaṁ belaṭṭhaputtaṁ payirupāsatu.	6	
PA_dn_2:6.4	Appeva nāma devassa sañcayaṁ belaṭṭhaputtaṁ payirupāsato cittaṁ pasīdeyyā”ti.	6	
PA_dn_2:6.5	Evaṁ vutte, rājā māgadho ajātasattu vedehiputto tuṇhī ahosi.	6	
PA_dn_2:7.1	Aññataropi kho rājāmacco rājānaṁ māgadhaṁ ajātasattuṁ vedehiputtaṁ etadavoca:	7	
PA_dn_2:7.2	“ayaṁ, deva, nigaṇṭho nāṭaputto saṅghī ceva gaṇī ca gaṇācariyo ca ñāto yasassī titthakaro sādhusammato bahujanassa rattaññū cirapabbajito addhagato vayoanuppatto.	7	
PA_dn_2:7.3	Taṁ devo nigaṇṭhaṁ nāṭaputtaṁ payirupāsatu.	7	
PA_dn_2:7.4	Appeva nāma devassa nigaṇṭhaṁ nāṭaputtaṁ payirupāsato cittaṁ pasīdeyyā”ti.	7	
PA_dn_2:7.5	Evaṁ vutte, rājā māgadho ajātasattu vedehiputto tuṇhī ahosi.	7	
PA_dn_2:8.0	2. Komārabhaccajīvakakathā	8	
PA_dn_2:8.1	Tena kho pana samayena jīvako komārabhacco rañño māgadhassa ajātasattussa vedehiputtassa avidūre tuṇhībhūto nisinno hoti.	8	
PA_dn_2:8.2	Atha kho rājā māgadho ajātasattu vedehiputto jīvakaṁ komārabhaccaṁ etadavoca:	8	
PA_dn_2:8.3	“tvaṁ pana, samma jīvaka, kiṁ tuṇhī”ti?	8	
PA_dn_2:8.4	“Ayaṁ, deva, bhagavā arahaṁ sammāsambuddho amhākaṁ ambavane viharati mahatā bhikkhusaṅghena saddhiṁ aḍḍhateḷasehi bhikkhusatehi.	8	
PA_dn_2:8.5	Taṁ kho pana bhagavantaṁ evaṁ kalyāṇo kittisaddo abbhuggato:	8	
PA_dn_2:8.6	‘itipi so bhagavā arahaṁ sammāsambuddho vijjācaraṇasampanno sugato lokavidū anuttaro purisadammasārathi satthā devamanussānaṁ buddho bhagavā’ti.	8	
PA_dn_2:8.7	Taṁ devo bhagavantaṁ payirupāsatu.	8	
PA_dn_2:8.8	Appeva nāma devassa bhagavantaṁ payirupāsato cittaṁ pasīdeyyā”ti.	8	
PA_dn_2:8.9	“Tena hi, samma jīvaka, hatthiyānāni kappāpehī”ti.	8	
PA_dn_2:9.1_0	“Evaṁ, devā”ti kho jīvako komārabhacco rañño māgadhassa ajātasattussa vedehiputtassa	9	
PA_dn_2:9.1_1	paṭissuṇitvā pañcamattāni hatthinikāsatāni kappāpetvā rañño ca ārohaṇīyaṁ nāgaṁ,	9	
PA_dn_2:9.1_2	rañño māgadhassa ajātasattussa vedehiputtassa paṭivedesi:	9	
PA_dn_2:9.2	“kappitāni kho te, deva, hatthiyānāni,	9	
PA_dn_2:9.3	yassadāni kālaṁ maññasī”ti.	9	
PA_dn_2:10.1_0	Atha kho rājā māgadho ajātasattu vedehiputto pañcasu hatthinikāsatesu paccekā itthiyo	10	
PA_dn_2:10.1_1	āropetvā ārohaṇīyaṁ nāgaṁ abhiruhitvā ukkāsu dhāriyamānāsu rājagahamhā niyyāsi mahaccarājānubhāvena,	10	
PA_dn_2:10.1_2	yena jīvakassa komārabhaccassa ambavanaṁ tena pāyāsi.	10	
PA_dn_2:10.2	Atha kho rañño māgadhassa ajātasattussa vedehiputtassa avidūre ambavanassa ahudeva bhayaṁ, ahu chambhitattaṁ, ahu lomahaṁso.	10	
PA_dn_2:10.3	Atha kho rājā māgadho ajātasattu vedehiputto bhīto saṁviggo lomahaṭṭhajāto jīvakaṁ komārabhaccaṁ etadavoca:	10	
PA_dn_2:10.4	“kacci maṁ, samma jīvaka, na vañcesi?	10	
PA_dn_2:10.5	Kacci maṁ, samma jīvaka, na palambhesi?	10	
PA_dn_2:10.6	Kacci maṁ, samma jīvaka, na paccatthikānaṁ desi?	10	
PA_dn_2:10.7	Kathañhi nāma tāva mahato bhikkhusaṅghassa aḍḍhateḷasānaṁ bhikkhusatānaṁ neva khipitasaddo bhavissati, na ukkāsitasaddo na nigghoso”ti.	10	
PA_dn_2:10.8	“Mā bhāyi, mahārāja, mā bhāyi, mahārāja.	10	
PA_dn_2:10.9	Na taṁ, deva, vañcemi;	10	
PA_dn_2:10.10	na taṁ, deva, palambhāmi;	10	
PA_dn_2:10.11	na taṁ, deva, paccatthikānaṁ demi.	10	
PA_dn_2:10.12	Abhikkama, mahārāja, abhikkama, mahārāja, ete maṇḍalamāḷe dīpā jhāyantī”ti.	10	
PA_dn_2:11.0	3. Sāmaññaphalapucchā	11	
PA_dn_2:11.1_0	Atha kho rājā māgadho ajātasattu vedehiputto yāvatikā nāgassa bhūmi nāgena gantvā,	11	
PA_dn_2:11.1_1	nāgā paccorohitvā, pattikova yena maṇḍalamāḷassa dvāraṁ tenupasaṅkami; upasaṅkamitvā	11	
PA_dn_2:11.1_2	jīvakaṁ komārabhaccaṁ etadavoca:	11	
PA_dn_2:11.2	“kahaṁ pana, samma jīvaka, bhagavā”ti?	11	
PA_dn_2:11.3	“Eso, mahārāja, bhagavā;	11	
PA_dn_2:11.4	eso, mahārāja, bhagavā majjhimaṁ thambhaṁ nissāya puratthābhimukho nisinno purakkhato bhikkhusaṅghassā”ti.	11	
PA_dn_2:12.1	Atha kho rājā māgadho ajātasattu vedehiputto yena bhagavā tenupasaṅkami; upasaṅkamitvā ekamantaṁ aṭṭhāsi.	12	
PA_dn_2:12.2	Ekamantaṁ ṭhito kho rājā māgadho ajātasattu vedehiputto tuṇhībhūtaṁ tuṇhībhūtaṁ bhikkhusaṅghaṁ anuviloketvā rahadamiva vippasannaṁ udānaṁ udānesi:	12	
PA_dn_2:12.3	“iminā me upasamena udayabhaddo kumāro samannāgato hotu, yenetarahi upasamena bhikkhusaṅgho samannāgato”ti.	12	
PA_dn_2:12.4	“Agamā kho tvaṁ, mahārāja, yathāpeman”ti.	12	
PA_dn_2:12.5	“Piyo me, bhante, udayabhaddo kumāro.	12	
PA_dn_2:12.6	Iminā me, bhante, upasamena udayabhaddo kumāro samannāgato hotu yenetarahi upasamena bhikkhusaṅgho samannāgato”ti.	12	
PA_dn_2:13.1	Atha kho rājā māgadho ajātasattu vedehiputto bhagavantaṁ abhivādetvā, bhikkhusaṅghassa añjaliṁ paṇāmetvā, ekamantaṁ nisīdi.	13	
PA_dn_2:13.2	Ekamantaṁ nisinno kho rājā māgadho ajātasattu vedehiputto bhagavantaṁ etadavoca:	13	
PA_dn_2:13.3	“puccheyyāmahaṁ, bhante, bhagavantaṁ kañcideva desaṁ;	13	
PA_dn_2:13.4	sace me bhagavā okāsaṁ karoti pañhassa veyyākaraṇāyā”ti.	13	
PA_dn_2:13.5	“Puccha, mahārāja, yadākaṅkhasī”ti.	13	
PA_dn_2:14.1	“Yathā nu kho imāni, bhante, puthusippāyatanāni,	14	
PA_dn_2:14.2	seyyathidaṁ—hatthārohā assārohā rathikā dhanuggahā celakā calakā piṇḍadāyakā uggā rājaputtā pakkhandino mahānāgā sūrā cammayodhino dāsikaputtā	14	
PA_dn_2:14.3_0	āḷārikā kappakā nhāpakā sūdā mālakārā rajakā pesakārā naḷakārā kumbhakārā gaṇakā	14	
PA_dn_2:14.3_1	muddikā, yāni vā panaññānipi evaṅgatāni puthusippāyatanāni, te diṭṭheva dhamme sandiṭṭhikaṁ	14	
PA_dn_2:14.3_2	sippaphalaṁ upajīvanti;	14	
PA_dn_2:14.4_0	te tena attānaṁ sukhenti pīṇenti, mātāpitaro sukhenti pīṇenti, puttadāraṁ sukhenti	14	
PA_dn_2:14.4_1	pīṇenti, mittāmacce sukhenti pīṇenti, samaṇabrāhmaṇesu uddhaggikaṁ dakkhiṇaṁ patiṭṭhapenti	14	
PA_dn_2:14.4_2	sovaggikaṁ sukhavipākaṁ saggasaṁvattanikaṁ.	14	
PA_dn_2:14.5	Sakkā nu kho, bhante, evameva diṭṭheva dhamme sandiṭṭhikaṁ sāmaññaphalaṁ paññapetun”ti?	14	
PA_dn_2:15.1	“Abhijānāsi no tvaṁ, mahārāja, imaṁ pañhaṁ aññe samaṇabrāhmaṇe pucchitā”ti?	15	
PA_dn_2:15.2	“Abhijānāmahaṁ, bhante, imaṁ pañhaṁ aññe samaṇabrāhmaṇe pucchitā”ti.	15	
PA_dn_2:15.3	“Yathā kathaṁ pana te, mahārāja, byākariṁsu, sace te agaru bhāsassū”ti.	15	
PA_dn_2:15.4	“Na kho me, bhante, garu, yatthassa bhagavā nisinno, bhagavantarūpo vā”ti.	15	
PA_dn_2:15.5	“Tena hi, mahārāja, bhāsassū”ti.	15	
PA_dn_2:16.0	3.1. Pūraṇakassapavāda	16	
PA_dn_2:16.1	“Ekamidāhaṁ, bhante, samayaṁ yena pūraṇo kassapo tenupasaṅkamiṁ; upasaṅkamitvā pūraṇena kassapena saddhiṁ sammodiṁ.	16	
PA_dn_2:16.2	Sammodanīyaṁ kathaṁ sāraṇīyaṁ vītisāretvā ekamantaṁ nisīdiṁ. Ekamantaṁ nisinno kho ahaṁ, bhante, pūraṇaṁ kassapaṁ etadavocaṁ:	16	
PA_dn_2:16.3	‘yathā nu kho imāni, bho kassapa, puthusippāyatanāni,	16	
PA_dn_2:16.4_0	seyyathidaṁ—hatthārohā assārohā rathikā dhanuggahā celakā calakā piṇḍadāyakā uggā	16	
PA_dn_2:16.4_1	rājaputtā pakkhandino mahānāgā sūrā cammayodhino dāsikaputtā āḷārikā kappakā nhāpakā	16	
PA_dn_2:16.4_2	sūdā mālakārā rajakā pesakārā naḷakārā kumbhakārā gaṇakā muddikā, yāni vā panaññānipi	16	
PA_dn_2:16.4_3	evaṅgatāni puthusippāyatanāni, te diṭṭheva dhamme sandiṭṭhikaṁ sippaphalaṁ upajīvanti;	16	
PA_dn_2:16.5_0	te tena attānaṁ sukhenti pīṇenti, mātāpitaro sukhenti pīṇenti, puttadāraṁ sukhenti	16	
PA_dn_2:16.5_1	pīṇenti, mittāmacce sukhenti pīṇenti, samaṇabrāhmaṇesu uddhaggikaṁ dakkhiṇaṁ patiṭṭhapenti	16	
PA_dn_2:16.5_2	sovaggikaṁ sukhavipākaṁ saggasaṁvattanikaṁ.	16	
PA_dn_2:16.6	Sakkā nu kho, bho kassapa, evameva diṭṭheva dhamme sandiṭṭhikaṁ sāmaññaphalaṁ paññapetun’ti?	16	
PA_dn_2:17.1	Evaṁ vutte, bhante, pūraṇo kassapo maṁ etadavoca:	17	
PA_dn_2:17.2_0	‘karoto kho, mahārāja, kārayato, chindato chedāpayato, pacato pācāpayato socayato,	17	
PA_dn_2:17.2_1	socāpayato, kilamato kilamāpayato, phandato phandāpayato, pāṇamatipātāpayato, adinnaṁ	17	
PA_dn_2:17.2_2	ādiyato, sandhiṁ chindato, nillopaṁ harato, ekāgārikaṁ karoto, paripanthe tiṭṭhato,	17	
PA_dn_2:17.2_3	paradāraṁ gacchato, musā bhaṇato, karoto na karīyati pāpaṁ. Khurapariyantena cepi	17	
PA_dn_2:17.2_4	cakkena yo imissā pathaviyā pāṇe ekaṁ maṁsakhalaṁ ekaṁ maṁsapuñjaṁ kareyya, natthi	17	
PA_dn_2:17.2_5	tatonidānaṁ pāpaṁ, natthi pāpassa āgamo.	17	
PA_dn_2:17.3	Dakkhiṇañcepi gaṅgāya tīraṁ gaccheyya hananto ghātento chindanto chedāpento pacanto pācāpento, natthi tatonidānaṁ pāpaṁ, natthi pāpassa āgamo.	17	
PA_dn_2:17.4	Uttarañcepi gaṅgāya tīraṁ gaccheyya dadanto dāpento yajanto yajāpento, natthi tatonidānaṁ puññaṁ, natthi puññassa āgamo.	17	
PA_dn_2:17.5	Dānena damena saṁyamena saccavajjena natthi puññaṁ, natthi puññassa āgamo’ti.	17	
PA_dn_2:18.1	Itthaṁ kho me, bhante, pūraṇo kassapo sandiṭṭhikaṁ sāmaññaphalaṁ puṭṭho samāno akiriyaṁ byākāsi.	18	
PA_dn_2:18.2	Seyyathāpi, bhante, ambaṁ vā puṭṭho labujaṁ byākareyya, labujaṁ vā puṭṭho ambaṁ byākareyya;	18	
PA_dn_2:18.3	evameva kho me, bhante, pūraṇo kassapo sandiṭṭhikaṁ sāmaññaphalaṁ puṭṭho samāno akiriyaṁ byākāsi.	18	
PA_dn_2:18.4	Tassa mayhaṁ, bhante, etadahosi:	18	
PA_dn_2:18.5	‘kathañhi nāma mādiso samaṇaṁ vā brāhmaṇaṁ vā vijite vasantaṁ apasādetabbaṁ maññeyyā’ti.	18	
PA_dn_2:18.6	So kho ahaṁ, bhante, pūraṇassa kassapassa bhāsitaṁ neva abhinandiṁ nappaṭikkosiṁ.	18	
PA_dn_2:18.7	Anabhinanditvā appaṭikkositvā anattamano, anattamanavācaṁ anicchāretvā, tameva vācaṁ anuggaṇhanto anikkujjanto uṭṭhāyāsanā pakkamiṁ.	18	
PA_dn_2:19.0	3.2. Makkhaligosālavāda	19	
PA_dn_2:19.1	Ekamidāhaṁ, bhante, samayaṁ yena makkhali gosālo tenupasaṅkamiṁ; upasaṅkamitvā makkhalinā gosālena saddhiṁ sammodiṁ.	19	
PA_dn_2:19.2	Sammodanīyaṁ kathaṁ sāraṇīyaṁ vītisāretvā ekamantaṁ nisīdiṁ. Ekamantaṁ nisinno kho ahaṁ, bhante, makkhaliṁ gosālaṁ etadavocaṁ:	19	
PA_dn_2:19.3	‘yathā nu kho imāni, bho gosāla, puthusippāyatanāni …pe…	19	
PA_dn_2:19.4	sakkā nu kho, bho gosāla, evameva diṭṭheva dhamme sandiṭṭhikaṁ sāmaññaphalaṁ paññapetun’ti?	19	
PA_dn_2:20.1	Evaṁ vutte, bhante, makkhali gosālo maṁ etadavoca:	20	
PA_dn_2:20.2	‘natthi, mahārāja, hetu natthi paccayo sattānaṁ saṅkilesāya, ahetū apaccayā sattā saṅkilissanti.	20	
PA_dn_2:20.3	Natthi hetu, natthi paccayo sattānaṁ visuddhiyā,	20	
PA_dn_2:20.4	ahetū apaccayā sattā visujjhanti.	20	
PA_dn_2:20.5	Natthi attakāre, natthi parakāre, natthi purisakāre, natthi balaṁ, natthi vīriyaṁ, natthi purisathāmo, natthi purisaparakkamo.	20	
PA_dn_2:20.6	Sabbe sattā sabbe pāṇā sabbe bhūtā sabbe jīvā avasā abalā avīriyā niyatisaṅgatibhāvapariṇatā chasvevābhijātīsu sukhadukkhaṁ paṭisaṁvedenti.	20	
PA_dn_2:20.7_0	Cuddasa kho panimāni yonipamukhasatasahassāni saṭṭhi ca satāni cha ca satāni pañca	20	
PA_dn_2:20.7_1	ca kammuno satāni pañca ca kammāni tīṇi ca kammāni kamme ca aḍḍhakamme ca dvaṭṭhipaṭipadā	20	
PA_dn_2:20.7_2	dvaṭṭhantarakappā chaḷābhijātiyo aṭṭha purisabhūmiyo ekūnapaññāsa ājīvakasate ekūnapaññāsa	20	
PA_dn_2:20.7_3	paribbājakasate ekūnapaññāsa nāgāvāsasate vīse indriyasate tiṁse nirayasate chattiṁsa	20	
PA_dn_2:20.7_4	rajodhātuyo satta saññīgabbhā satta asaññīgabbhā satta nigaṇṭhigabbhā satta devā	20	
PA_dn_2:20.7_5	satta mānusā satta pisācā satta sarā satta pavuṭā satta pavuṭasatāni satta papātā	20	
PA_dn_2:20.7_6	satta papātasatāni satta supinā satta supinasatāni cullāsīti mahākappino satasahassāni,	20	
PA_dn_2:20.7_7	yāni bāle ca paṇḍite ca sandhāvitvā saṁsaritvā dukkhassantaṁ karissanti.	20	
PA_dn_2:20.8	Tattha natthi “imināhaṁ sīlena vā vatena vā tapena vā brahmacariyena vā aparipakkaṁ vā kammaṁ paripācessāmi, paripakkaṁ vā kammaṁ phussa phussa byantiṁ karissāmī”ti hevaṁ natthi.	20	
PA_dn_2:20.9	Doṇamite sukhadukkhe pariyantakate saṁsāre, natthi hāyanavaḍḍhane, natthi ukkaṁsāvakaṁse.	20	
PA_dn_2:20.10	Seyyathāpi nāma suttaguḷe khitte nibbeṭhiyamānameva paleti;	20	
PA_dn_2:20.11	evameva bāle ca paṇḍite ca sandhāvitvā saṁsaritvā dukkhassantaṁ karissantī’ti.	20	
PA_dn_2:21.1	Itthaṁ kho me, bhante, makkhali gosālo sandiṭṭhikaṁ sāmaññaphalaṁ puṭṭho samāno saṁsārasuddhiṁ byākāsi.	21	
PA_dn_2:21.2	Seyyathāpi, bhante, ambaṁ vā puṭṭho labujaṁ byākareyya, labujaṁ vā puṭṭho ambaṁ byākareyya;	21	
PA_dn_2:21.3	evameva kho me, bhante, makkhali gosālo sandiṭṭhikaṁ sāmaññaphalaṁ puṭṭho samāno saṁsārasuddhiṁ byākāsi.	21	
PA_dn_2:21.4	Tassa mayhaṁ, bhante, etadahosi:	21	
PA_dn_2:21.5	‘kathañhi nāma mādiso samaṇaṁ vā brāhmaṇaṁ vā vijite vasantaṁ apasādetabbaṁ maññeyyā’ti.	21	
PA_dn_2:21.6	So kho ahaṁ, bhante, makkhalissa gosālassa bhāsitaṁ neva abhinandiṁ nappaṭikkosiṁ.	21	
PA_dn_2:21.7	Anabhinanditvā appaṭikkositvā anattamano, anattamanavācaṁ anicchāretvā, tameva vācaṁ anuggaṇhanto anikkujjanto uṭṭhāyāsanā pakkamiṁ.	21	
PA_dn_2:22.0	3.3. Ajitakesakambalavāda	22	
PA_dn_2:22.1	Ekamidāhaṁ, bhante, samayaṁ yena ajito kesakambalo tenupasaṅkamiṁ; upasaṅkamitvā ajitena kesakambalena saddhiṁ sammodiṁ.	22	
PA_dn_2:22.2	Sammodanīyaṁ kathaṁ sāraṇīyaṁ vītisāretvā ekamantaṁ nisīdiṁ. Ekamantaṁ nisinno kho ahaṁ, bhante, ajitaṁ kesakambalaṁ etadavocaṁ:	22	
PA_dn_2:22.3	‘yathā nu kho imāni, bho ajita, puthusippāyatanāni …pe…	22	
PA_dn_2:22.4	sakkā nu kho, bho ajita, evameva diṭṭheva dhamme sandiṭṭhikaṁ sāmaññaphalaṁ paññapetun’ti?	22	
PA_dn_2:23.1	Evaṁ vutte, bhante, ajito kesakambalo maṁ etadavoca:	23	
PA_dn_2:23.2_0	‘natthi, mahārāja, dinnaṁ, natthi yiṭṭhaṁ, natthi hutaṁ, natthi sukatadukkaṭānaṁ	23	
PA_dn_2:23.2_1	kammānaṁ phalaṁ vipāko, natthi ayaṁ loko, natthi paro loko, natthi mātā, natthi pitā,	23	
PA_dn_2:23.2_2	natthi sattā opapātikā, natthi loke samaṇabrāhmaṇā sammaggatā sammāpaṭipannā, ye	23	
PA_dn_2:23.2_3	imañca lokaṁ parañca lokaṁ sayaṁ abhiññā sacchikatvā pavedenti.	23	
PA_dn_2:23.3_0	Cātumahābhūtiko ayaṁ puriso, yadā kālaṁ karoti, pathavī pathavikāyaṁ anupeti anupagacchati,	23	
PA_dn_2:23.3_1	āpo āpokāyaṁ anupeti anupagacchati, tejo tejokāyaṁ anupeti anupagacchati, vāyo vāyokāyaṁ	23	
PA_dn_2:23.3_2	anupeti anupagacchati, ākāsaṁ indriyāni saṅkamanti.	23	
PA_dn_2:23.4	Āsandipañcamā purisā mataṁ ādāya gacchanti.	23	
PA_dn_2:23.5	Yāvāḷāhanā padāni paññāyanti.	23	
PA_dn_2:23.6	Kāpotakāni aṭṭhīni bhavanti, bhassantā āhutiyo.	23	
PA_dn_2:23.7	Dattupaññattaṁ yadidaṁ dānaṁ.	23	
PA_dn_2:23.8	Tesaṁ tucchaṁ musā vilāpo ye keci atthikavādaṁ vadanti.	23	
PA_dn_2:23.9	Bāle ca paṇḍite ca kāyassa bhedā ucchijjanti vinassanti, na honti paraṁ maraṇā’ti.	23	
PA_dn_2:24.1	Itthaṁ kho me, bhante, ajito kesakambalo sandiṭṭhikaṁ sāmaññaphalaṁ puṭṭho samāno ucchedaṁ byākāsi.	24	
PA_dn_2:24.2	Seyyathāpi, bhante, ambaṁ vā puṭṭho labujaṁ byākareyya, labujaṁ vā puṭṭho ambaṁ byākareyya;	24	
PA_dn_2:24.3	evameva kho me, bhante, ajito kesakambalo sandiṭṭhikaṁ sāmaññaphalaṁ puṭṭho samāno ucchedaṁ byākāsi.	24	
PA_dn_2:24.4	Tassa mayhaṁ, bhante, etadahosi:	24	
PA_dn_2:24.5	‘kathañhi nāma mādiso samaṇaṁ vā brāhmaṇaṁ vā vijite vasantaṁ apasādetabbaṁ maññeyyā’ti.	24	
PA_dn_2:24.6	So kho ahaṁ, bhante, ajitassa kesakambalassa bhāsitaṁ neva abhinandiṁ nappaṭikkosiṁ.	24	
PA_dn_2:24.7	Anabhinanditvā appaṭikkositvā anattamano anattamanavācaṁ anicchāretvā tameva vācaṁ anuggaṇhanto anikkujjanto uṭṭhāyāsanā pakkamiṁ.	24	
PA_dn_2:25.0	3.4. Pakudhakaccāyanavāda	25	
PA_dn_2:25.1	Ekamidāhaṁ, bhante, samayaṁ yena pakudho kaccāyano tenupasaṅkamiṁ; upasaṅkamitvā pakudhena kaccāyanena saddhiṁ sammodiṁ.	25	
PA_dn_2:25.2	Sammodanīyaṁ kathaṁ sāraṇīyaṁ vītisāretvā ekamantaṁ nisīdiṁ. Ekamantaṁ nisinno kho ahaṁ, bhante, pakudhaṁ kaccāyanaṁ etadavocaṁ:	25	
PA_dn_2:25.3	‘yathā nu kho imāni, bho kaccāyana, puthusippāyatanāni …pe…	25	
PA_dn_2:25.4	sakkā nu kho, bho kaccāyana, evameva diṭṭheva dhamme sandiṭṭhikaṁ sāmaññaphalaṁ paññapetun’ti?	25	
PA_dn_2:26.1	Evaṁ vutte, bhante, pakudho kaccāyano maṁ etadavoca:	26	
PA_dn_2:26.2	‘sattime, mahārāja, kāyā akaṭā akaṭavidhā animmitā animmātā vañjhā kūṭaṭṭhā esikaṭṭhāyiṭṭhitā.	26	
PA_dn_2:26.3	Te na iñjanti, na vipariṇamanti, na aññamaññaṁ byābādhenti, nālaṁ aññamaññassa sukhāya vā dukkhāya vā sukhadukkhāya vā.	26	
PA_dn_2:26.4	Katame satta?	26	
PA_dn_2:26.5	Pathavikāyo, āpokāyo, tejokāyo, vāyokāyo, sukhe, dukkhe, jīve sattame—	26	
PA_dn_2:26.6	ime satta kāyā akaṭā akaṭavidhā animmitā animmātā vañjhā kūṭaṭṭhā esikaṭṭhāyiṭṭhitā.	26	
PA_dn_2:26.7	Te na iñjanti, na vipariṇamanti, na aññamaññaṁ byābādhenti, nālaṁ aññamaññassa sukhāya vā dukkhāya vā sukhadukkhāya vā.	26	
PA_dn_2:26.8	Tattha natthi hantā vā ghātetā vā, sotā vā sāvetā vā, viññātā vā viññāpetā vā.	26	
PA_dn_2:26.9	Yopi tiṇhena satthena sīsaṁ chindati, na koci kiñci jīvitā voropeti;	26	
PA_dn_2:26.10	sattannaṁ tveva kāyānamantarena satthaṁ vivaramanupatatī’ti.	26	
PA_dn_2:27.1	Itthaṁ kho me, bhante, pakudho kaccāyano sandiṭṭhikaṁ sāmaññaphalaṁ puṭṭho samāno aññena aññaṁ byākāsi.	27	
PA_dn_2:27.2	Seyyathāpi, bhante, ambaṁ vā puṭṭho labujaṁ byākareyya, labujaṁ vā puṭṭho ambaṁ byākareyya;	27	
PA_dn_2:27.3	evameva kho me, bhante, pakudho kaccāyano sandiṭṭhikaṁ sāmaññaphalaṁ puṭṭho samāno aññena aññaṁ byākāsi.	27	
PA_dn_2:27.4	Tassa mayhaṁ, bhante, etadahosi:	27	
PA_dn_2:27.5	‘kathañhi nāma mādiso samaṇaṁ vā brāhmaṇaṁ vā vijite vasantaṁ apasādetabbaṁ maññeyyā’ti.	27	
PA_dn_2:27.6	So kho ahaṁ, bhante, pakudhassa kaccāyanassa bhāsitaṁ neva abhinandiṁ nappaṭikkosiṁ,	27	
PA_dn_2:27.7	anabhinanditvā appaṭikkositvā anattamano, anattamanavācaṁ anicchāretvā tameva vācaṁ anuggaṇhanto anikkujjanto uṭṭhāyāsanā pakkamiṁ.	27	
PA_dn_2:28.0	3.5. Nigaṇṭhanāṭaputtavāda	28	
PA_dn_2:28.1	Ekamidāhaṁ, bhante, samayaṁ yena nigaṇṭho nāṭaputto tenupasaṅkamiṁ; upasaṅkamitvā nigaṇṭhena nāṭaputtena saddhiṁ sammodiṁ.	28	
PA_dn_2:28.2	Sammodanīyaṁ kathaṁ sāraṇīyaṁ vītisāretvā ekamantaṁ nisīdiṁ. Ekamantaṁ nisinno kho ahaṁ, bhante, nigaṇṭhaṁ nāṭaputtaṁ etadavocaṁ:	28	
PA_dn_2:28.3	‘yathā nu kho imāni, bho aggivessana, puthusippāyatanāni …pe…	28	
PA_dn_2:28.4	sakkā nu kho, bho aggivessana, evameva diṭṭheva dhamme sandiṭṭhikaṁ sāmaññaphalaṁ paññapetun’ti?	28	
PA_dn_2:29.1	Evaṁ vutte, bhante, nigaṇṭho nāṭaputto maṁ etadavoca:	29	
PA_dn_2:29.2	‘idha, mahārāja, nigaṇṭho cātuyāmasaṁvarasaṁvuto hoti.	29	
PA_dn_2:29.3	Kathañca, mahārāja, nigaṇṭho cātuyāmasaṁvarasaṁvuto hoti?	29	
PA_dn_2:29.4	Idha, mahārāja, nigaṇṭho sabbavārivārito ca hoti, sabbavāriyutto ca, sabbavāridhuto ca, sabbavāriphuṭo ca.	29	
PA_dn_2:29.5	Evaṁ kho, mahārāja, nigaṇṭho cātuyāmasaṁvarasaṁvuto hoti.	29	
PA_dn_2:29.6	Yato kho, mahārāja, nigaṇṭho evaṁ cātuyāmasaṁvarasaṁvuto hoti;	29	
PA_dn_2:29.7	ayaṁ vuccati, mahārāja, nigaṇṭho gatatto ca yatatto ca ṭhitatto cā’ti.	29	
PA_dn_2:30.1	Itthaṁ kho me, bhante, nigaṇṭho nāṭaputto sandiṭṭhikaṁ sāmaññaphalaṁ puṭṭho samāno cātuyāmasaṁvaraṁ byākāsi.	30	
PA_dn_2:30.2	Seyyathāpi, bhante, ambaṁ vā puṭṭho labujaṁ byākareyya, labujaṁ vā puṭṭho ambaṁ byākareyya;	30	
PA_dn_2:30.3	evameva kho me, bhante, nigaṇṭho nāṭaputto sandiṭṭhikaṁ sāmaññaphalaṁ puṭṭho samāno cātuyāmasaṁvaraṁ byākāsi.	30	
PA_dn_2:30.4	Tassa mayhaṁ, bhante, etadahosi:	30	
PA_dn_2:30.5	‘kathañhi nāma mādiso samaṇaṁ vā brāhmaṇaṁ vā vijite vasantaṁ apasādetabbaṁ maññeyyā’ti.	30	
PA_dn_2:30.6	So kho ahaṁ, bhante, nigaṇṭhassa nāṭaputtassa bhāsitaṁ neva abhinandiṁ nappaṭikkosiṁ.	30	
PA_dn_2:30.7	Anabhinanditvā appaṭikkositvā anattamano anattamanavācaṁ anicchāretvā tameva vācaṁ anuggaṇhanto anikkujjanto uṭṭhāyāsanā pakkamiṁ.	30	
PA_dn_2:31.0	3.6. Sañcayabelaṭṭhaputtavāda	31	
PA_dn_2:31.1	Ekamidāhaṁ, bhante, samayaṁ yena sañcayo belaṭṭhaputto tenupasaṅkamiṁ; upasaṅkamitvā sañcayena belaṭṭhaputtena saddhiṁ sammodiṁ.	31	
PA_dn_2:31.2	Sammodanīyaṁ kathaṁ sāraṇīyaṁ vītisāretvā ekamantaṁ nisīdiṁ. Ekamantaṁ nisinno kho ahaṁ, bhante, sañcayaṁ belaṭṭhaputtaṁ etadavocaṁ:	31	
PA_dn_2:31.3	‘yathā nu kho imāni, bho sañcaya, puthusippāyatanāni …pe…	31	
PA_dn_2:31.4	sakkā nu kho, bho sañcaya, evameva diṭṭheva dhamme sandiṭṭhikaṁ sāmaññaphalaṁ paññapetun’ti?	31	
PA_dn_2:32.1	Evaṁ vutte, bhante, sañcayo belaṭṭhaputto maṁ etadavoca:	32	
PA_dn_2:32.2	‘atthi paro lokoti iti ce maṁ pucchasi, atthi paro lokoti iti ce me assa, atthi paro lokoti iti te naṁ byākareyyaṁ.	32	
PA_dn_2:32.3	Evantipi me no, tathātipi me no, aññathātipi me no, notipi me no, no notipi me no.	32	
PA_dn_2:32.4	Natthi paro loko …pe…	32	
PA_dn_2:32.5	atthi ca natthi ca paro loko …pe…	32	
PA_dn_2:32.6	nevatthi na natthi paro loko …pe…	32	
PA_dn_2:32.7	atthi sattā opapātikā …pe…	32	
PA_dn_2:32.8	natthi sattā opapātikā …pe…	32	
PA_dn_2:32.9	atthi ca natthi ca sattā opapātikā …pe…	32	
PA_dn_2:32.10	nevatthi na natthi sattā opapātikā …pe…	32	
PA_dn_2:32.11	atthi sukatadukkaṭānaṁ kammānaṁ phalaṁ vipāko …pe…	32	
PA_dn_2:32.12	natthi sukatadukkaṭānaṁ kammānaṁ phalaṁ vipāko …pe…	32	
PA_dn_2:32.13	atthi ca natthi ca sukatadukkaṭānaṁ kammānaṁ phalaṁ vipāko …pe…	32	
PA_dn_2:32.14	nevatthi na natthi sukatadukkaṭānaṁ kammānaṁ phalaṁ vipāko …pe…	32	
PA_dn_2:32.15	hoti tathāgato paraṁ maraṇā …pe…	32	
PA_dn_2:32.16	na hoti tathāgato paraṁ maraṇā …pe…	32	
PA_dn_2:32.17	hoti ca na ca hoti tathāgato paraṁ maraṇā …pe…	32	
PA_dn_2:32.18_0	neva hoti na na hoti tathāgato paraṁ maraṇāti iti ce maṁ pucchasi, neva hoti na na	32	
PA_dn_2:32.18_1	hoti tathāgato paraṁ maraṇāti iti ce me assa, neva hoti na na hoti tathāgato paraṁ	32	
PA_dn_2:32.18_2	maraṇāti iti te naṁ byākareyyaṁ.	32	
PA_dn_2:32.19	Evantipi me no, tathātipi me no, aññathātipi me no, notipi me no, no notipi me no’ti.	32	
PA_dn_2:33.1	Itthaṁ kho me, bhante, sañcayo belaṭṭhaputto sandiṭṭhikaṁ sāmaññaphalaṁ puṭṭho samāno vikkhepaṁ byākāsi.	33	
PA_dn_2:33.2	Seyyathāpi, bhante, ambaṁ vā puṭṭho labujaṁ byākareyya, labujaṁ vā puṭṭho ambaṁ byākareyya;	33	
PA_dn_2:33.3	evameva kho me, bhante, sañcayo belaṭṭhaputto sandiṭṭhikaṁ sāmaññaphalaṁ puṭṭho samāno vikkhepaṁ byākāsi.	33	
PA_dn_2:33.4	Tassa mayhaṁ, bhante, etadahosi:	33	
PA_dn_2:33.5	‘ayañca imesaṁ samaṇabrāhmaṇānaṁ sabbabālo sabbamūḷho.	33	
PA_dn_2:33.6	Kathañhi nāma sandiṭṭhikaṁ sāmaññaphalaṁ puṭṭho samāno vikkhepaṁ byākarissatī’ti.	33	
PA_dn_2:33.7	Tassa mayhaṁ, bhante, etadahosi:	33	
PA_dn_2:33.8	‘kathañhi nāma mādiso samaṇaṁ vā brāhmaṇaṁ vā vijite vasantaṁ apasādetabbaṁ maññeyyā’ti.	33	
PA_dn_2:33.9	So kho ahaṁ, bhante, sañcayassa belaṭṭhaputtassa bhāsitaṁ neva abhinandiṁ nappaṭikkosiṁ.	33	
PA_dn_2:33.10	Anabhinanditvā appaṭikkositvā anattamano anattamanavācaṁ anicchāretvā tameva vācaṁ anuggaṇhanto anikkujjanto uṭṭhāyāsanā pakkamiṁ.	33	
PA_dn_2:34.0.1	4. Sāmaññaphala	34	
PA_dn_2:34.0.2	4.1. Paṭhamasandiṭṭhikasāmaññaphala	34	
PA_dn_2:34.1	Sohaṁ, bhante, bhagavantampi pucchāmi:	34	
PA_dn_2:34.2	‘yathā nu kho imāni, bhante, puthusippāyatanāni	34	
PA_dn_2:34.3	seyyathidaṁ—hatthārohā assārohā rathikā dhanuggahā celakā calakā piṇḍadāyakā uggā rājaputtā pakkhandino mahānāgā sūrā cammayodhino dāsikaputtā	34	
PA_dn_2:34.4_0	āḷārikā kappakā nhāpakā sūdā mālakārā rajakā pesakārā naḷakārā kumbhakārā gaṇakā	34	
PA_dn_2:34.4_1	muddikā, yāni vā panaññānipi evaṅgatāni puthusippāyatanāni, te diṭṭheva dhamme sandiṭṭhikaṁ	34	
PA_dn_2:34.4_2	sippaphalaṁ upajīvanti,	34	
PA_dn_2:34.5_0	te tena attānaṁ sukhenti pīṇenti, mātāpitaro sukhenti pīṇenti, puttadāraṁ sukhenti	34	
PA_dn_2:34.5_1	pīṇenti, mittāmacce sukhenti pīṇenti, samaṇabrāhmaṇesu uddhaggikaṁ dakkhiṇaṁ patiṭṭhapenti	34	
PA_dn_2:34.5_2	sovaggikaṁ sukhavipākaṁ saggasaṁvattanikaṁ.	34	
PA_dn_2:34.6	Sakkā nu kho, bhante, evameva diṭṭheva dhamme sandiṭṭhikaṁ sāmaññaphalaṁ paññapetun’”ti?	34	
PA_dn_2:34.7	“Sakkā, mahārāja.	34	
PA_dn_2:34.8	Tena hi, mahārāja, taññevettha paṭipucchissāmi. Yathā te khameyya, tathā naṁ byākareyyāsi.	34	
PA_dn_2:35.1	Taṁ kiṁ maññasi, mahārāja,	35	
PA_dn_2:35.2	idha te assa puriso dāso kammakāro pubbuṭṭhāyī pacchānipātī kiṅkārapaṭissāvī manāpacārī piyavādī mukhullokako.	35	
PA_dn_2:35.3	Tassa evamassa:	35	
PA_dn_2:35.4	‘acchariyaṁ, vata bho, abbhutaṁ, vata bho, puññānaṁ gati, puññānaṁ vipāko.	35	
PA_dn_2:35.5	Ayañhi rājā māgadho ajātasattu vedehiputto manusso; ahampi manusso.	35	
PA_dn_2:35.6	Ayañhi rājā māgadho ajātasattu vedehiputto pañcahi kāmaguṇehi samappito samaṅgībhūto paricāreti, devo maññe.	35	
PA_dn_2:35.7	Ahaṁ panamhissa dāso kammakāro pubbuṭṭhāyī pacchānipātī kiṅkārapaṭissāvī manāpacārī piyavādī mukhullokako.	35	
PA_dn_2:35.8	So vatassāhaṁ puññāni kareyyaṁ.	35	
PA_dn_2:35.9	Yannūnāhaṁ kesamassuṁ ohāretvā kāsāyāni vatthāni acchādetvā agārasmā anagāriyaṁ pabbajeyyan’ti.	35	
PA_dn_2:35.10	So aparena samayena kesamassuṁ ohāretvā kāsāyāni vatthāni acchādetvā agārasmā anagāriyaṁ pabbajeyya.	35	
PA_dn_2:35.11	So evaṁ pabbajito samāno kāyena saṁvuto vihareyya, vācāya saṁvuto vihareyya, manasā saṁvuto vihareyya, ghāsacchādanaparamatāya santuṭṭho, abhirato paviveke.	35	
PA_dn_2:35.12	Tañce te purisā evamāroceyyuṁ:	35	
PA_dn_2:35.13	‘yagghe, deva, jāneyyāsi, yo te so puriso dāso kammakāro pubbuṭṭhāyī pacchānipātī kiṅkārapaṭissāvī manāpacārī piyavādī mukhullokako;	35	
PA_dn_2:35.14	so, deva, kesamassuṁ ohāretvā kāsāyāni vatthāni acchādetvā agārasmā anagāriyaṁ pabbajito.	35	
PA_dn_2:35.15	So evaṁ pabbajito samāno kāyena saṁvuto viharati, vācāya saṁvuto viharati, manasā saṁvuto viharati, ghāsacchādanaparamatāya santuṭṭho, abhirato paviveke’ti.	35	
PA_dn_2:35.16	Api nu tvaṁ evaṁ vadeyyāsi:	35	
PA_dn_2:35.17	‘etu me, bho, so puriso, punadeva hotu dāso kammakāro pubbuṭṭhāyī pacchānipātī kiṅkārapaṭissāvī manāpacārī piyavādī mukhullokako’”ti?	35	
PA_dn_2:36.1	“No hetaṁ, bhante.	36	
PA_dn_2:36.2_0	Atha kho naṁ mayameva abhivādeyyāmapi, paccuṭṭheyyāmapi, āsanenapi nimanteyyāma,	36	
PA_dn_2:36.2_1	abhinimanteyyāmapi naṁ cīvarapiṇḍapātasenāsanagilānappaccayabhesajjaparikkhārehi,	36	
PA_dn_2:36.2_2	dhammikampissa rakkhāvaraṇaguttiṁ saṁvidaheyyāmā”ti.	36	
PA_dn_2:36.3	“Taṁ kiṁ maññasi, mahārāja,	36	
PA_dn_2:36.4	yadi evaṁ sante hoti vā sandiṭṭhikaṁ sāmaññaphalaṁ no vā”ti?	36	
PA_dn_2:36.5	“Addhā kho, bhante, evaṁ sante hoti sandiṭṭhikaṁ sāmaññaphalan”ti.	36	
PA_dn_2:36.6	“Idaṁ kho te, mahārāja, mayā paṭhamaṁ diṭṭheva dhamme sandiṭṭhikaṁ sāmaññaphalaṁ paññattan”ti.	36	
PA_dn_2:37.0	4.2. Dutiyasandiṭṭhikasāmaññaphala	37	
PA_dn_2:37.1	“Sakkā pana, bhante, aññampi evameva diṭṭheva dhamme sandiṭṭhikaṁ sāmaññaphalaṁ paññapetun”ti?	37	
PA_dn_2:37.2	“Sakkā, mahārāja.	37	
PA_dn_2:37.3	Tena hi, mahārāja, taññevettha paṭipucchissāmi. Yathā te khameyya, tathā naṁ byākareyyāsi.	37	
PA_dn_2:37.4	Taṁ kiṁ maññasi, mahārāja,	37	
PA_dn_2:37.5	idha te assa puriso kassako gahapatiko karakārako rāsivaḍḍhako.	37	
PA_dn_2:37.6	Tassa evamassa:	37	
PA_dn_2:37.7	‘acchariyaṁ vata bho, abbhutaṁ vata bho, puññānaṁ gati, puññānaṁ vipāko.	37	
PA_dn_2:37.8	Ayañhi rājā māgadho ajātasattu vedehiputto manusso, ahampi manusso.	37	
PA_dn_2:37.9	Ayañhi rājā māgadho ajātasattu vedehiputto pañcahi kāmaguṇehi samappito samaṅgībhūto paricāreti, devo maññe.	37	
PA_dn_2:37.10	Ahaṁ panamhissa kassako gahapatiko karakārako rāsivaḍḍhako.	37	
PA_dn_2:37.11	So vatassāhaṁ puññāni kareyyaṁ.	37	
PA_dn_2:37.12	Yannūnāhaṁ kesamassuṁ ohāretvā kāsāyāni vatthāni acchādetvā agārasmā anagāriyaṁ pabbajeyyan’ti.	37	
PA_dn_2:37.13_0	So aparena samayena appaṁ vā bhogakkhandhaṁ pahāya mahantaṁ vā bhogakkhandhaṁ pahāya,	37	
PA_dn_2:37.13_1	appaṁ vā ñātiparivaṭṭaṁ pahāya mahantaṁ vā ñātiparivaṭṭaṁ pahāya kesamassuṁ ohāretvā	37	
PA_dn_2:37.13_2	kāsāyāni vatthāni acchādetvā agārasmā anagāriyaṁ pabbajeyya.	37	
PA_dn_2:37.14	So evaṁ pabbajito samāno kāyena saṁvuto vihareyya, vācāya saṁvuto vihareyya, manasā saṁvuto vihareyya, ghāsacchādanaparamatāya santuṭṭho, abhirato paviveke.	37	
PA_dn_2:37.15	Tañce te purisā evamāroceyyuṁ:	37	
PA_dn_2:37.16	‘yagghe, deva, jāneyyāsi, yo te so puriso kassako gahapatiko karakārako rāsivaḍḍhako;	37	
PA_dn_2:37.17	so deva kesamassuṁ ohāretvā kāsāyāni vatthāni acchādetvā agārasmā anagāriyaṁ pabbajito.	37	
PA_dn_2:37.18	So evaṁ pabbajito samāno kāyena saṁvuto viharati, vācāya saṁvuto viharati, manasā saṁvuto viharati, ghāsacchādanaparamatāya santuṭṭho, abhirato paviveke’ti.	37	
PA_dn_2:37.19	Api nu tvaṁ evaṁ vadeyyāsi:	37	
PA_dn_2:37.20	‘etu me, bho, so puriso, punadeva hotu kassako gahapatiko karakārako rāsivaḍḍhako’”ti?	37	
PA_dn_2:38.1	“No hetaṁ, bhante.	38	
PA_dn_2:38.2_0	Atha kho naṁ mayameva abhivādeyyāmapi, paccuṭṭheyyāmapi, āsanenapi nimanteyyāma,	38	
PA_dn_2:38.2_1	abhinimanteyyāmapi naṁ cīvarapiṇḍapātasenāsanagilānappaccayabhesajjaparikkhārehi,	38	
PA_dn_2:38.2_2	dhammikampissa rakkhāvaraṇaguttiṁ saṁvidaheyyāmā”ti.	38	
PA_dn_2:38.3	“Taṁ kiṁ maññasi, mahārāja?	38	
PA_dn_2:38.4	Yadi evaṁ sante hoti vā sandiṭṭhikaṁ sāmaññaphalaṁ no vā”ti?	38	
PA_dn_2:38.5	“Addhā kho, bhante, evaṁ sante hoti sandiṭṭhikaṁ sāmaññaphalan”ti.	38	
PA_dn_2:38.6	“Idaṁ kho te, mahārāja, mayā dutiyaṁ diṭṭheva dhamme sandiṭṭhikaṁ sāmaññaphalaṁ paññattan”ti.	38	
PA_dn_2:39.0	4.3. Paṇītatarasāmaññaphala	39	
PA_dn_2:39.1	“Sakkā pana, bhante, aññampi diṭṭheva dhamme sandiṭṭhikaṁ sāmaññaphalaṁ paññapetuṁ imehi sandiṭṭhikehi sāmaññaphalehi abhikkantatarañca paṇītatarañcā”ti?	39	
PA_dn_2:39.2	“Sakkā, mahārāja.	39	
PA_dn_2:39.3	Tena hi, mahārāja, suṇohi, sādhukaṁ manasi karohi, bhāsissāmī”ti.	39	
PA_dn_2:39.4	“Evaṁ, bhante”ti kho rājā māgadho ajātasattu vedehiputto bhagavato paccassosi.	39	
PA_dn_2:39.5	Bhagavā etadavoca:	39	
PA_dn_2:40.1	“idha, mahārāja, tathāgato loke uppajjati arahaṁ sammāsambuddho vijjācaraṇasampanno sugato lokavidū anuttaro purisadammasārathi satthā devamanussānaṁ buddho bhagavā.	40	
PA_dn_2:40.2	So imaṁ lokaṁ sadevakaṁ samārakaṁ sabrahmakaṁ sassamaṇabrāhmaṇiṁ pajaṁ sadevamanussaṁ sayaṁ abhiññā sacchikatvā pavedeti.	40	
PA_dn_2:40.3	So dhammaṁ deseti ādikalyāṇaṁ majjhekalyāṇaṁ pariyosānakalyāṇaṁ sātthaṁ sabyañjanaṁ, kevalaparipuṇṇaṁ parisuddhaṁ brahmacariyaṁ pakāseti.	40	
PA_dn_2:41.1	Taṁ dhammaṁ suṇāti gahapati vā gahapatiputto vā aññatarasmiṁ vā kule paccājāto.	41	
PA_dn_2:41.2	So taṁ dhammaṁ sutvā tathāgate saddhaṁ paṭilabhati.	41	
PA_dn_2:41.3	So tena saddhāpaṭilābhena samannāgato iti paṭisañcikkhati:	41	
PA_dn_2:41.4	‘sambādho gharāvāso rajopatho, abbhokāso pabbajjā.	41	
PA_dn_2:41.5	Nayidaṁ sukaraṁ agāraṁ ajjhāvasatā ekantaparipuṇṇaṁ ekantaparisuddhaṁ saṅkhalikhitaṁ brahmacariyaṁ carituṁ.	41	
PA_dn_2:41.6	Yannūnāhaṁ kesamassuṁ ohāretvā kāsāyāni vatthāni acchādetvā agārasmā anagāriyaṁ pabbajeyyan’ti.	41	
PA_dn_2:41.7_0	So aparena samayena appaṁ vā bhogakkhandhaṁ pahāya mahantaṁ vā bhogakkhandhaṁ pahāya	41	
PA_dn_2:41.7_1	appaṁ vā ñātiparivaṭṭaṁ pahāya mahantaṁ vā ñātiparivaṭṭaṁ pahāya kesamassuṁ ohāretvā	41	
PA_dn_2:41.7_2	kāsāyāni vatthāni acchādetvā agārasmā anagāriyaṁ pabbajati.	41	
PA_dn_2:42.1_0	So evaṁ pabbajito samāno pātimokkhasaṁvarasaṁvuto viharati ācāragocarasampanno, aṇumattesu	42	
PA_dn_2:42.1_1	vajjesu bhayadassāvī, samādāya sikkhati sikkhāpadesu, kāyakammavacīkammena samannāgato	42	
PA_dn_2:42.1_2	kusalena, parisuddhājīvo sīlasampanno, indriyesu guttadvāro, satisampajaññena samannāgato, santuṭṭho.	42	
PA_dn_2:43.0.1	4.3.1. Sīla	43	
PA_dn_2:43.0.2	4.3.1.1. Cūḷasīla	43	
PA_dn_2:43.1	Kathañca, mahārāja, bhikkhu sīlasampanno hoti?	43	
PA_dn_2:43.2	Idha, mahārāja, bhikkhu pāṇātipātaṁ pahāya pāṇātipātā paṭivirato hoti. Nihitadaṇḍo nihitasattho lajjī dayāpanno sabbapāṇabhūtahitānukampī viharati.	43	
PA_dn_2:43.3	Idampissa hoti sīlasmiṁ.	43	
PA_dn_2:43.4	Adinnādānaṁ pahāya adinnādānā paṭivirato hoti dinnādāyī dinnapāṭikaṅkhī, athenena sucibhūtena attanā viharati.	43	
PA_dn_2:43.5	Idampissa hoti sīlasmiṁ.	43	
PA_dn_2:43.6	Abrahmacariyaṁ pahāya brahmacārī hoti ārācārī virato methunā gāmadhammā.	43	
PA_dn_2:43.7	Idampissa hoti sīlasmiṁ.	43	
PA_dn_2:44.1	Musāvādaṁ pahāya musāvādā paṭivirato hoti saccavādī saccasandho theto paccayiko avisaṁvādako lokassa.	44	
PA_dn_2:44.2	Idampissa hoti sīlasmiṁ.	44	
PA_dn_2:44.3_0	Pisuṇaṁ vācaṁ pahāya pisuṇāya vācāya paṭivirato hoti; ito sutvā na amutra akkhātā	44	
PA_dn_2:44.3_1	imesaṁ bhedāya; amutra vā sutvā na imesaṁ akkhātā, amūsaṁ bhedāya. Iti bhinnānaṁ	44	
PA_dn_2:44.3_2	vā sandhātā, sahitānaṁ vā anuppadātā, samaggārāmo samaggarato samagganandī samaggakaraṇiṁ vācaṁ bhāsitā hoti.	44	
PA_dn_2:44.4	Idampissa hoti sīlasmiṁ.	44	
PA_dn_2:44.5	Pharusaṁ vācaṁ pahāya pharusāya vācāya paṭivirato hoti; yā sā vācā nelā kaṇṇasukhā pemanīyā hadayaṅgamā porī bahujanakantā bahujanamanāpā tathārūpiṁ vācaṁ bhāsitā hoti.	44	
PA_dn_2:44.6	Idampissa hoti sīlasmiṁ.	44	
PA_dn_2:44.7_0	Samphappalāpaṁ pahāya samphappalāpā paṭivirato hoti kālavādī bhūtavādī atthavādī	44	
PA_dn_2:44.7_1	dhammavādī vinayavādī, nidhānavatiṁ vācaṁ bhāsitā hoti kālena sāpadesaṁ pariyantavatiṁ atthasaṁhitaṁ.	44	
PA_dn_2:44.8	Idampissa hoti sīlasmiṁ.	44	
PA_dn_2:45.1	Bījagāmabhūtagāmasamārambhā paṭivirato hoti …pe…	45	
PA_dn_2:45.2	ekabhattiko hoti rattūparato virato vikālabhojanā.	45	
PA_dn_2:45.3	Naccagītavāditavisūkadassanā paṭivirato hoti.	45	
PA_dn_2:45.4	Mālāgandhavilepanadhāraṇamaṇḍanavibhūsanaṭṭhānā paṭivirato hoti.	45	
PA_dn_2:45.5	Uccāsayanamahāsayanā paṭivirato hoti.	45	
PA_dn_2:45.6	Jātarūparajatapaṭiggahaṇā paṭivirato hoti.	45	
PA_dn_2:45.7	Āmakadhaññapaṭiggahaṇā paṭivirato hoti.	45	
PA_dn_2:45.8	Āmakamaṁsapaṭiggahaṇā paṭivirato hoti.	45	
PA_dn_2:45.9	Itthikumārikapaṭiggahaṇā paṭivirato hoti.	45	
PA_dn_2:45.10	Dāsidāsapaṭiggahaṇā paṭivirato hoti.	45	
PA_dn_2:45.11	Ajeḷakapaṭiggahaṇā paṭivirato hoti.	45	
PA_dn_2:45.12	Kukkuṭasūkarapaṭiggahaṇā paṭivirato hoti.	45	
PA_dn_2:45.13	Hatthigavassavaḷavapaṭiggahaṇā paṭivirato hoti.	45	
PA_dn_2:45.14	Khettavatthupaṭiggahaṇā paṭivirato hoti.	45	
PA_dn_2:45.15	Dūteyyapahiṇagamanānuyogā paṭivirato hoti.	45	
PA_dn_2:45.16	Kayavikkayā paṭivirato hoti.	45	
PA_dn_2:45.17	Tulākūṭakaṁsakūṭamānakūṭā paṭivirato hoti.	45	
PA_dn_2:45.18	Ukkoṭanavañcananikatisāciyogā paṭivirato hoti.	45	
PA_dn_2:45.19	Chedanavadhabandhanaviparāmosaālopasahasākārā paṭivirato hoti.	45	
PA_dn_2:45.20	Idampissa hoti sīlasmiṁ.	45	
PA_dn_2:45.21	Cūḷasīlaṁ niṭṭhitaṁ.	45	
PA_dn_2:46.0	4.3.1.2. Majjhimasīla	46	
PA_dn_2:46.1	Yathā vā paneke bhonto samaṇabrāhmaṇā saddhādeyyāni bhojanāni bhuñjitvā te evarūpaṁ bījagāmabhūtagāmasamārambhaṁ anuyuttā viharanti.	46	
PA_dn_2:46.2	Seyyathidaṁ—mūlabījaṁ khandhabījaṁ phaḷubījaṁ aggabījaṁ bījabījameva pañcamaṁ, iti evarūpā bījagāmabhūtagāmasamārambhā paṭivirato hoti.	46	
PA_dn_2:46.3	Idampissa hoti sīlasmiṁ.	46	
PA_dn_2:47.1	Yathā vā paneke bhonto samaṇabrāhmaṇā saddhādeyyāni bhojanāni bhuñjitvā te evarūpaṁ sannidhikāraparibhogaṁ anuyuttā viharanti.	47	
PA_dn_2:47.2	Seyyathidaṁ—annasannidhiṁ pānasannidhiṁ vatthasannidhiṁ yānasannidhiṁ sayanasannidhiṁ gandhasannidhiṁ āmisasannidhiṁ,	47	
PA_dn_2:47.3	iti vā iti evarūpā sannidhikāraparibhogā paṭivirato hoti.	47	
PA_dn_2:47.4	Idampissa hoti sīlasmiṁ.	47	
PA_dn_2:48.1	Yathā vā paneke bhonto samaṇabrāhmaṇā saddhādeyyāni bhojanāni bhuñjitvā te evarūpaṁ visūkadassanaṁ anuyuttā viharanti.	48	
PA_dn_2:48.2_0	Seyyathidaṁ—naccaṁ gītaṁ vāditaṁ pekkhaṁ akkhānaṁ pāṇissaraṁ vetāḷaṁ kumbhathūṇaṁ	48	
PA_dn_2:48.2_1	sobhanakaṁ caṇḍālaṁ vaṁsaṁ dhovanaṁ hatthiyuddhaṁ assayuddhaṁ mahiṁsayuddhaṁ usabhayuddhaṁ	48	
PA_dn_2:48.2_2	ajayuddhaṁ meṇḍayuddhaṁ kukkuṭayuddhaṁ vaṭṭakayuddhaṁ daṇḍayuddhaṁ muṭṭhiyuddhaṁ	48	
PA_dn_2:48.2_3	nibbuddhaṁ uyyodhikaṁ balaggaṁ senābyūhaṁ anīkadassanaṁ	48	
PA_dn_2:48.3	iti vā iti evarūpā visūkadassanā paṭivirato hoti.	48	
PA_dn_2:48.4	Idampissa hoti sīlasmiṁ.	48	
PA_dn_2:49.1	Yathā vā paneke bhonto samaṇabrāhmaṇā saddhādeyyāni bhojanāni bhuñjitvā te evarūpaṁ jūtappamādaṭṭhānānuyogaṁ anuyuttā viharanti.	49	
PA_dn_2:49.2_0	Seyyathidaṁ—aṭṭhapadaṁ dasapadaṁ ākāsaṁ parihārapathaṁ santikaṁ khalikaṁ ghaṭikaṁ	49	
PA_dn_2:49.2_1	salākahatthaṁ akkhaṁ paṅgacīraṁ vaṅkakaṁ mokkhacikaṁ ciṅgulikaṁ pattāḷhakaṁ rathakaṁ	49	
PA_dn_2:49.2_2	dhanukaṁ akkharikaṁ manesikaṁ yathāvajjaṁ	49	
PA_dn_2:49.3	iti vā iti evarūpā jūtappamādaṭṭhānānuyogā paṭivirato hoti.	49	
PA_dn_2:49.4	Idampissa hoti sīlasmiṁ.	49	
PA_dn_2:50.1	Yathā vā paneke bhonto samaṇabrāhmaṇā saddhādeyyāni bhojanāni bhuñjitvā te evarūpaṁ uccāsayanamahāsayanaṁ anuyuttā viharanti.	50	
PA_dn_2:50.2_0	Seyyathidaṁ—āsandiṁ pallaṅkaṁ gonakaṁ cittakaṁ paṭikaṁ paṭalikaṁ tūlikaṁ vikatikaṁ	50	
PA_dn_2:50.2_1	uddalomiṁ ekantalomiṁ kaṭṭissaṁ koseyyaṁ kuttakaṁ hatthattharaṁ assattharaṁ rathattharaṁ	50	
PA_dn_2:50.2_2	ajinappaveṇiṁ kadalimigapavarapaccattharaṇaṁ sauttaracchadaṁ ubhatolohitakūpadhānaṁ	50	
PA_dn_2:50.3	iti vā iti evarūpā uccāsayanamahāsayanā paṭivirato hoti.	50	
PA_dn_2:50.4	Idampissa hoti sīlasmiṁ.	50	
PA_dn_2:51.1	Yathā vā paneke bhonto samaṇabrāhmaṇā saddhādeyyāni bhojanāni bhuñjitvā te evarūpaṁ maṇḍanavibhūsanaṭṭhānānuyogaṁ anuyuttā viharanti.	51	
PA_dn_2:51.2_0	Seyyathidaṁ—ucchādanaṁ parimaddanaṁ nhāpanaṁ sambāhanaṁ ādāsaṁ añjanaṁ mālāgandhavilepanaṁ	51	
PA_dn_2:51.2_1	mukhacuṇṇaṁ mukhalepanaṁ hatthabandhaṁ sikhābandhaṁ daṇḍaṁ nāḷikaṁ asiṁ chattaṁ citrupāhanaṁ	51	
PA_dn_2:51.2_2	uṇhīsaṁ maṇiṁ vālabījaniṁ odātāni vatthāni dīghadasāni	51	
PA_dn_2:51.3	iti vā iti evarūpā maṇḍanavibhūsanaṭṭhānānuyogā paṭivirato hoti.	51	
PA_dn_2:51.4	Idampissa hoti sīlasmiṁ.	51	
PA_dn_2:52.1	Yathā vā paneke bhonto samaṇabrāhmaṇā saddhādeyyāni bhojanāni bhuñjitvā te evarūpaṁ tiracchānakathaṁ anuyuttā viharanti.	52	
PA_dn_2:52.2_0	Seyyathidaṁ—rājakathaṁ corakathaṁ mahāmattakathaṁ senākathaṁ bhayakathaṁ yuddhakathaṁ	52	
PA_dn_2:52.2_1	annakathaṁ pānakathaṁ vatthakathaṁ sayanakathaṁ mālākathaṁ gandhakathaṁ ñātikathaṁ	52	
PA_dn_2:52.2_2	yānakathaṁ gāmakathaṁ nigamakathaṁ nagarakathaṁ janapadakathaṁ itthikathaṁ sūrakathaṁ	52	
PA_dn_2:52.2_3	visikhākathaṁ kumbhaṭṭhānakathaṁ pubbapetakathaṁ nānattakathaṁ lokakkhāyikaṁ samuddakkhāyikaṁ itibhavābhavakathaṁ	52	
PA_dn_2:52.3	iti vā iti evarūpāya tiracchānakathāya paṭivirato hoti.	52	
PA_dn_2:52.4	Idampissa hoti sīlasmiṁ.	52	
PA_dn_2:53.1	Yathā vā paneke bhonto samaṇabrāhmaṇā saddhādeyyāni bhojanāni bhuñjitvā te evarūpaṁ viggāhikakathaṁ anuyuttā viharanti.	53	
PA_dn_2:53.2_0	Seyyathidaṁ—na tvaṁ imaṁ dhammavinayaṁ ājānāsi, ahaṁ imaṁ dhammavinayaṁ ājānāmi,	53	
PA_dn_2:53.2_1	kiṁ tvaṁ imaṁ dhammavinayaṁ ājānissasi, micchā paṭipanno tvamasi, ahamasmi sammā	53	
PA_dn_2:53.2_2	paṭipanno, sahitaṁ me, asahitaṁ te, pure vacanīyaṁ pacchā avaca, pacchā vacanīyaṁ	53	
PA_dn_2:53.2_3	pure avaca, adhiciṇṇaṁ te viparāvattaṁ, āropito te vādo, niggahito tvamasi, cara	53	
PA_dn_2:53.2_4	vādappamokkhāya, nibbeṭhehi vā sace pahosīti	53	
PA_dn_2:53.3	iti vā iti evarūpāya viggāhikakathāya paṭivirato hoti.	53	
PA_dn_2:53.4	Idampissa hoti sīlasmiṁ.	53	
PA_dn_2:54.1	Yathā vā paneke bhonto samaṇabrāhmaṇā saddhādeyyāni bhojanāni bhuñjitvā te evarūpaṁ dūteyyapahiṇagamanānuyogaṁ anuyuttā viharanti.	54	
PA_dn_2:54.2	Seyyathidaṁ—raññaṁ, rājamahāmattānaṁ, khattiyānaṁ, brāhmaṇānaṁ, gahapatikānaṁ, kumārānaṁ—idha gaccha, amutrāgaccha, idaṁ hara, amutra idaṁ āharā’ti	54	
PA_dn_2:54.3	iti vā iti evarūpā dūteyyapahiṇagamanānuyogā paṭivirato hoti.	54	
PA_dn_2:54.4	Idampissa hoti sīlasmiṁ.	54	
PA_dn_2:55.1_0	Yathā vā paneke bhonto samaṇabrāhmaṇā saddhādeyyāni bhojanāni bhuñjitvā te kuhakā	55	
PA_dn_2:55.1_1	ca honti lapakā ca nemittikā ca nippesikā ca lābhena lābhaṁ nijigīsitāro ca. Iti	55	
PA_dn_2:55.1_2	evarūpā kuhanalapanā paṭivirato hoti.	55	
PA_dn_2:55.2	Idampissa hoti sīlasmiṁ.	55	
PA_dn_2:55.3	Majjhimasīlaṁ niṭṭhitaṁ.	55	
PA_dn_2:56.0	4.3.1.3. Mahāsīla	56	
PA_dn_2:56.1	Yathā vā paneke bhonto samaṇabrāhmaṇā saddhādeyyāni bhojanāni bhuñjitvā te evarūpāya tiracchānavijjāya micchājīvena jīvitaṁ kappenti.	56	
PA_dn_2:56.2_0	Seyyathidaṁ—aṅgaṁ nimittaṁ uppātaṁ supinaṁ lakkhaṇaṁ mūsikacchinnaṁ aggihomaṁ dabbihomaṁ	56	
PA_dn_2:56.2_1	thusahomaṁ kaṇahomaṁ taṇḍulahomaṁ sappihomaṁ telahomaṁ mukhahomaṁ lohitahomaṁ aṅgavijjā	56	
PA_dn_2:56.2_2	vatthuvijjā khattavijjā sivavijjā bhūtavijjā bhūrivijjā ahivijjā visavijjā vicchikavijjā	56	
PA_dn_2:56.2_3	mūsikavijjā sakuṇavijjā vāyasavijjā pakkajjhānaṁ saraparittāṇaṁ migacakkaṁ	56	
PA_dn_2:56.3	iti vā iti evarūpāya tiracchānavijjāya micchājīvā paṭivirato hoti.	56	
PA_dn_2:56.4	Idampissa hoti sīlasmiṁ.	56	
PA_dn_2:57.1	Yathā vā paneke bhonto samaṇabrāhmaṇā saddhādeyyāni bhojanāni bhuñjitvā te evarūpāya tiracchānavijjāya micchājīvena jīvitaṁ kappenti.	57	
PA_dn_2:57.2_0	Seyyathidaṁ—maṇilakkhaṇaṁ vatthalakkhaṇaṁ daṇḍalakkhaṇaṁ satthalakkhaṇaṁ asilakkhaṇaṁ	57	
PA_dn_2:57.2_1	usulakkhaṇaṁ dhanulakkhaṇaṁ āvudhalakkhaṇaṁ itthilakkhaṇaṁ purisalakkhaṇaṁ kumāralakkhaṇaṁ	57	
PA_dn_2:57.2_2	kumārilakkhaṇaṁ dāsalakkhaṇaṁ dāsilakkhaṇaṁ hatthilakkhaṇaṁ assalakkhaṇaṁ mahiṁsalakkhaṇaṁ	57	
PA_dn_2:57.2_3	usabhalakkhaṇaṁ golakkhaṇaṁ ajalakkhaṇaṁ meṇḍalakkhaṇaṁ kukkuṭalakkhaṇaṁ vaṭṭakalakkhaṇaṁ	57	
PA_dn_2:57.2_4	godhālakkhaṇaṁ kaṇṇikalakkhaṇaṁ kacchapalakkhaṇaṁ migalakkhaṇaṁ	57	
PA_dn_2:57.3	iti vā iti evarūpāya tiracchānavijjāya micchājīvā paṭivirato hoti.	57	
PA_dn_2:57.4	Idampissa hoti sīlasmiṁ.	57	
PA_dn_2:58.1	Yathā vā paneke bhonto samaṇabrāhmaṇā saddhādeyyāni bhojanāni bhuñjitvā te evarūpāya tiracchānavijjāya micchājīvena jīvitaṁ kappenti.	58	
PA_dn_2:58.2_0	Seyyathidaṁ—raññaṁ niyyānaṁ bhavissati, raññaṁ aniyyānaṁ bhavissati, abbhantarānaṁ	58	
PA_dn_2:58.2_1	raññaṁ upayānaṁ bhavissati, bāhirānaṁ raññaṁ apayānaṁ bhavissati, bāhirānaṁ raññaṁ	58	
PA_dn_2:58.2_2	upayānaṁ bhavissati, abbhantarānaṁ raññaṁ apayānaṁ bhavissati, abbhantarānaṁ raññaṁ	58	
PA_dn_2:58.2_3	jayo bhavissati, bāhirānaṁ raññaṁ parājayo bhavissati, bāhirānaṁ raññaṁ jayo bhavissati,	58	
PA_dn_2:58.2_4	abbhantarānaṁ raññaṁ parājayo bhavissati, iti imassa jayo bhavissati, imassa parājayo bhavissati	58	
PA_dn_2:58.3	iti vā iti evarūpāya tiracchānavijjāya micchājīvā paṭivirato hoti.	58	
PA_dn_2:58.4	Idampissa hoti sīlasmiṁ.	58	
PA_dn_2:59.1	Yathā vā paneke bhonto samaṇabrāhmaṇā saddhādeyyāni bhojanāni bhuñjitvā te evarūpāya tiracchānavijjāya micchājīvena jīvitaṁ kappenti.	59	
PA_dn_2:59.2_0	Seyyathidaṁ—candaggāho bhavissati, sūriyaggāho bhavissati, nakkhattaggāho bhavissati,	59	
PA_dn_2:59.2_1	candimasūriyānaṁ pathagamanaṁ bhavissati, candimasūriyānaṁ uppathagamanaṁ bhavissati,	59	
PA_dn_2:59.2_2	nakkhattānaṁ pathagamanaṁ bhavissati, nakkhattānaṁ uppathagamanaṁ bhavissati, ukkāpāto	59	
PA_dn_2:59.2_3	bhavissati, disāḍāho bhavissati, bhūmicālo bhavissati, devadudrabhi bhavissati, candimasūriyanakkhattānaṁ	59	
PA_dn_2:59.2_4	uggamanaṁ ogamanaṁ saṅkilesaṁ vodānaṁ bhavissati, evaṁvipāko candaggāho bhavissati,	59	
PA_dn_2:59.2_5	evaṁvipāko sūriyaggāho bhavissati, evaṁvipāko nakkhattaggāho bhavissati, evaṁvipākaṁ	59	
PA_dn_2:59.2_6	candimasūriyānaṁ pathagamanaṁ bhavissati, evaṁvipākaṁ candimasūriyānaṁ uppathagamanaṁ	59	
PA_dn_2:59.2_7	bhavissati, evaṁvipākaṁ nakkhattānaṁ pathagamanaṁ bhavissati, evaṁvipākaṁ nakkhattānaṁ	59	
PA_dn_2:59.2_8	uppathagamanaṁ bhavissati, evaṁvipāko ukkāpāto bhavissati, evaṁvipāko disāḍāho bhavissati,	59	
PA_dn_2:59.2_9	evaṁvipāko bhūmicālo bhavissati, evaṁvipāko devadudrabhi bhavissati, evaṁvipākaṁ	59	
PA_dn_2:59.2_10	candimasūriyanakkhattānaṁ uggamanaṁ ogamanaṁ saṅkilesaṁ vodānaṁ bhavissati	59	
PA_dn_2:59.3	iti vā iti evarūpāya tiracchānavijjāya micchājīvā paṭivirato hoti.	59	
PA_dn_2:59.4	Idampissa hoti sīlasmiṁ.	59	
PA_dn_2:60.1	Yathā vā paneke bhonto samaṇabrāhmaṇā saddhādeyyāni bhojanāni bhuñjitvā te evarūpāya tiracchānavijjāya micchājīvena jīvitaṁ kappenti.	60	
PA_dn_2:60.2_0	Seyyathidaṁ—suvuṭṭhikā bhavissati, dubbuṭṭhikā bhavissati, subhikkhaṁ bhavissati,	60	
PA_dn_2:60.2_1	dubbhikkhaṁ bhavissati, khemaṁ bhavissati, bhayaṁ bhavissati, rogo bhavissati, ārogyaṁ	60	
PA_dn_2:60.2_2	bhavissati, muddā, gaṇanā, saṅkhānaṁ, kāveyyaṁ, lokāyataṁ	60	
PA_dn_2:60.3	iti vā iti evarūpāya tiracchānavijjāya micchājīvā paṭivirato hoti.	60	
PA_dn_2:60.4	Idampissa hoti sīlasmiṁ.	60	
PA_dn_2:61.1	Yathā vā paneke bhonto samaṇabrāhmaṇā saddhādeyyāni bhojanāni bhuñjitvā te evarūpāya tiracchānavijjāya micchājīvena jīvitaṁ kappenti.	61	
PA_dn_2:61.2_0	Seyyathidaṁ—āvāhanaṁ vivāhanaṁ saṁvaraṇaṁ vivaraṇaṁ saṅkiraṇaṁ vikiraṇaṁ subhagakaraṇaṁ	61	
PA_dn_2:61.2_1	dubbhagakaraṇaṁ viruddhagabbhakaraṇaṁ jivhānibandhanaṁ hanusaṁhananaṁ hatthābhijappanaṁ	61	
PA_dn_2:61.2_2	hanujappanaṁ kaṇṇajappanaṁ ādāsapañhaṁ kumārikapañhaṁ devapañhaṁ ādiccupaṭṭhānaṁ	61	
PA_dn_2:61.2_3	mahatupaṭṭhānaṁ abbhujjalanaṁ sirivhāyanaṁ	61	
PA_dn_2:61.3	iti vā iti evarūpāya tiracchānavijjāya micchājīvā paṭivirato hoti.	61	
PA_dn_2:61.4	Idampissa hoti sīlasmiṁ.	61	
PA_dn_2:62.1	Yathā vā paneke bhonto samaṇabrāhmaṇā saddhādeyyāni bhojanāni bhuñjitvā te evarūpāya tiracchānavijjāya micchājīvena jīvitaṁ kappenti.	62	
PA_dn_2:62.2_0	Seyyathidaṁ—santikammaṁ paṇidhikammaṁ bhūtakammaṁ bhūrikammaṁ vassakammaṁ vossakammaṁ	62	
PA_dn_2:62.2_1	vatthukammaṁ vatthuparikammaṁ ācamanaṁ nhāpanaṁ juhanaṁ vamanaṁ virecanaṁ uddhaṁvirecanaṁ	62	
PA_dn_2:62.2_2	adhovirecanaṁ sīsavirecanaṁ kaṇṇatelaṁ nettatappanaṁ natthukammaṁ añjanaṁ paccañjanaṁ	62	
PA_dn_2:62.2_3	sālākiyaṁ sallakattiyaṁ dārakatikicchā, mūlabhesajjānaṁ anuppadānaṁ, osadhīnaṁ paṭimokkho	62	
PA_dn_2:62.3	iti vā iti evarūpāya tiracchānavijjāya micchājīvā paṭivirato hoti.	62	
PA_dn_2:62.4	Idampissa hoti sīlasmiṁ.	62	
PA_dn_2:63.1	Sa kho so, mahārāja, bhikkhu evaṁ sīlasampanno na kutoci bhayaṁ samanupassati, yadidaṁ sīlasaṁvarato.	63	
PA_dn_2:63.2	Seyyathāpi, mahārāja, rājā khattiyo muddhābhisitto nihatapaccāmitto na kutoci bhayaṁ samanupassati, yadidaṁ paccatthikato;	63	
PA_dn_2:63.3	evameva kho, mahārāja, bhikkhu evaṁ sīlasampanno na kutoci bhayaṁ samanupassati, yadidaṁ sīlasaṁvarato.	63	
PA_dn_2:63.4	So iminā ariyena sīlakkhandhena samannāgato ajjhattaṁ anavajjasukhaṁ paṭisaṁvedeti.	63	
PA_dn_2:63.5	Evaṁ kho, mahārāja, bhikkhu sīlasampanno hoti.	63	
PA_dn_2:63.6	Mahāsīlaṁ niṭṭhitaṁ.	63	
PA_dn_2:64.0.1	4.3.2. Samādhi	64	
PA_dn_2:64.0.2	4.3.2.1. Indriyasaṁvara	64	
PA_dn_2:64.1	Kathañca, mahārāja, bhikkhu indriyesu guttadvāro hoti?	64	
PA_dn_2:64.2	Idha, mahārāja, bhikkhu cakkhunā rūpaṁ disvā na nimittaggāhī hoti nānubyañjanaggāhī.	64	
PA_dn_2:64.3_0	Yatvādhikaraṇamenaṁ cakkhundriyaṁ asaṁvutaṁ viharantaṁ abhijjhā domanassā pāpakā	64	
PA_dn_2:64.3_1	akusalā dhammā anvāssaveyyuṁ, tassa saṁvarāya paṭipajjati, rakkhati cakkhundriyaṁ,	64	
PA_dn_2:64.3_2	cakkhundriye saṁvaraṁ āpajjati.	64	
PA_dn_2:64.4	Sotena saddaṁ sutvā …pe…	64	
PA_dn_2:64.5	ghānena gandhaṁ ghāyitvā …pe…	64	
PA_dn_2:64.6	jivhāya rasaṁ sāyitvā …pe…	64	
PA_dn_2:64.7	kāyena phoṭṭhabbaṁ phusitvā …pe…	64	
PA_dn_2:64.8	manasā dhammaṁ viññāya na nimittaggāhī hoti nānubyañjanaggāhī.	64	
PA_dn_2:64.9_0	Yatvādhikaraṇamenaṁ manindriyaṁ asaṁvutaṁ viharantaṁ abhijjhā domanassā pāpakā akusalā	64	
PA_dn_2:64.9_1	dhammā anvāssaveyyuṁ, tassa saṁvarāya paṭipajjati, rakkhati manindriyaṁ, manindriye saṁvaraṁ āpajjati.	64	
PA_dn_2:64.10	So iminā ariyena indriyasaṁvarena samannāgato ajjhattaṁ abyāsekasukhaṁ paṭisaṁvedeti.	64	
PA_dn_2:64.11	Evaṁ kho, mahārāja, bhikkhu indriyesu guttadvāro hoti.	64	
PA_dn_2:65.0	4.3.2.2. Satisampajañña	65	
PA_dn_2:65.1	Kathañca, mahārāja, bhikkhu satisampajaññena samannāgato hoti?	65	
PA_dn_2:65.2_0	Idha, mahārāja, bhikkhu abhikkante paṭikkante sampajānakārī hoti, ālokite vilokite	65	
PA_dn_2:65.2_1	sampajānakārī hoti, samiñjite pasārite sampajānakārī hoti, saṅghāṭipattacīvaradhāraṇe	65	
PA_dn_2:65.2_2	sampajānakārī hoti, asite pīte khāyite sāyite sampajānakārī hoti, uccārapassāvakamme	65	
PA_dn_2:65.2_3	sampajānakārī hoti, gate ṭhite nisinne sutte jāgarite bhāsite tuṇhībhāve sampajānakārī hoti.	65	
PA_dn_2:65.3	Evaṁ kho, mahārāja, bhikkhu satisampajaññena samannāgato hoti.	65	
PA_dn_2:66.0	4.3.2.3. Santosa	66	
PA_dn_2:66.1	Kathañca, mahārāja, bhikkhu santuṭṭho hoti?	66	
PA_dn_2:66.2	Idha, mahārāja, bhikkhu santuṭṭho hoti kāyaparihārikena cīvarena, kucchiparihārikena piṇḍapātena. So yena yeneva pakkamati, samādāyeva pakkamati.	66	
PA_dn_2:66.3	Seyyathāpi, mahārāja, pakkhī sakuṇo yena yeneva ḍeti, sapattabhārova ḍeti;	66	
PA_dn_2:66.4	evameva kho, mahārāja, bhikkhu santuṭṭho hoti kāyaparihārikena cīvarena kucchiparihārikena piṇḍapātena. So yena yeneva pakkamati, samādāyeva pakkamati.	66	
PA_dn_2:66.5	Evaṁ kho, mahārāja, bhikkhu santuṭṭho hoti.	66	
PA_dn_2:67.0	4.3.2.4. Nīvaraṇappahāna	67	
PA_dn_2:67.1_0	So iminā ca ariyena sīlakkhandhena samannāgato, iminā ca ariyena indriyasaṁvarena	67	
PA_dn_2:67.1_1	samannāgato, iminā ca ariyena satisampajaññena samannāgato, imāya ca ariyāya santuṭṭhiyā samannāgato,	67	
PA_dn_2:67.2	vivittaṁ senāsanaṁ bhajati araññaṁ rukkhamūlaṁ pabbataṁ kandaraṁ giriguhaṁ susānaṁ vanapatthaṁ abbhokāsaṁ palālapuñjaṁ.	67	
PA_dn_2:67.3	So pacchābhattaṁ piṇḍapātapaṭikkanto nisīdati pallaṅkaṁ ābhujitvā ujuṁ kāyaṁ paṇidhāya parimukhaṁ satiṁ upaṭṭhapetvā.	67	
PA_dn_2:68.1	So abhijjhaṁ loke pahāya vigatābhijjhena cetasā viharati, abhijjhāya cittaṁ parisodheti.	68	
PA_dn_2:68.2	Byāpādapadosaṁ pahāya abyāpannacitto viharati sabbapāṇabhūtahitānukampī, byāpādapadosā cittaṁ parisodheti.	68	
PA_dn_2:68.3	Thinamiddhaṁ pahāya vigatathinamiddho viharati ālokasaññī, sato sampajāno, thinamiddhā cittaṁ parisodheti.	68	
PA_dn_2:68.4	Uddhaccakukkuccaṁ pahāya anuddhato viharati, ajjhattaṁ vūpasantacitto, uddhaccakukkuccā cittaṁ parisodheti.	68	
PA_dn_2:68.5	Vicikicchaṁ pahāya tiṇṇavicikiccho viharati, akathaṅkathī kusalesu dhammesu, vicikicchāya cittaṁ parisodheti.	68	
PA_dn_2:69.1	Seyyathāpi, mahārāja, puriso iṇaṁ ādāya kammante payojeyya.	69	
PA_dn_2:69.2	Tassa te kammantā samijjheyyuṁ.	69	
PA_dn_2:69.3	So yāni ca porāṇāni iṇamūlāni, tāni ca byantiṁ kareyya, siyā cassa uttariṁ avasiṭṭhaṁ dārabharaṇāya.	69	
PA_dn_2:69.4	Tassa evamassa:	69	
PA_dn_2:69.5	‘ahaṁ kho pubbe iṇaṁ ādāya kammante payojesiṁ.	69	
PA_dn_2:69.6	Tassa me te kammantā samijjhiṁsu.	69	
PA_dn_2:69.7	Sohaṁ yāni ca porāṇāni iṇamūlāni, tāni ca byantiṁ akāsiṁ, atthi ca me uttariṁ avasiṭṭhaṁ dārabharaṇāyā’ti.	69	
PA_dn_2:69.8	So tatonidānaṁ labhetha pāmojjaṁ, adhigaccheyya somanassaṁ.	69	
PA_dn_2:70.1	Seyyathāpi, mahārāja, puriso ābādhiko assa dukkhito bāḷhagilāno; bhattañcassa nacchādeyya, na cassa kāye balamattā.	70	
PA_dn_2:70.2	So aparena samayena tamhā ābādhā mucceyya; bhattaṁ cassa chādeyya, siyā cassa kāye balamattā.	70	
PA_dn_2:70.3	Tassa evamassa:	70	
PA_dn_2:70.4	‘ahaṁ kho pubbe ābādhiko ahosiṁ dukkhito bāḷhagilāno;	70	
PA_dn_2:70.5	bhattañca me nacchādesi, na ca me āsi kāye balamattā.	70	
PA_dn_2:70.6	Somhi etarahi tamhā ābādhā mutto;	70	
PA_dn_2:70.7	bhattañca me chādeti, atthi ca me kāye balamattā’ti.	70	
PA_dn_2:70.8	So tatonidānaṁ labhetha pāmojjaṁ, adhigaccheyya somanassaṁ.	70	
PA_dn_2:71.1	Seyyathāpi, mahārāja, puriso bandhanāgāre baddho assa.	71	
PA_dn_2:71.2	So aparena samayena tamhā bandhanāgārā mucceyya sotthinā abbhayena, na cassa kiñci bhogānaṁ vayo.	71	
PA_dn_2:71.3	Tassa evamassa:	71	
PA_dn_2:71.4	‘ahaṁ kho pubbe bandhanāgāre baddho ahosiṁ, somhi etarahi tamhā bandhanāgārā mutto sotthinā abbhayena.	71	
PA_dn_2:71.5	Natthi ca me kiñci bhogānaṁ vayo’ti.	71	
PA_dn_2:71.6	So tatonidānaṁ labhetha pāmojjaṁ, adhigaccheyya somanassaṁ.	71	
PA_dn_2:72.1	Seyyathāpi, mahārāja, puriso dāso assa anattādhīno parādhīno na yenakāmaṅgamo.	72	
PA_dn_2:72.2	So aparena samayena tamhā dāsabyā mucceyya attādhīno aparādhīno bhujisso yenakāmaṅgamo.	72	
PA_dn_2:72.3	Tassa evamassa:	72	
PA_dn_2:72.4	‘ahaṁ kho pubbe dāso ahosiṁ anattādhīno parādhīno na yenakāmaṅgamo.	72	
PA_dn_2:72.5	Somhi etarahi tamhā dāsabyā mutto attādhīno aparādhīno bhujisso yenakāmaṅgamo’ti.	72	
PA_dn_2:72.6	So tatonidānaṁ labhetha pāmojjaṁ, adhigaccheyya somanassaṁ.	72	
PA_dn_2:73.1	Seyyathāpi, mahārāja, puriso sadhano sabhogo kantāraddhānamaggaṁ paṭipajjeyya dubbhikkhaṁ sappaṭibhayaṁ.	73	
PA_dn_2:73.2	So aparena samayena taṁ kantāraṁ nitthareyya sotthinā, gāmantaṁ anupāpuṇeyya khemaṁ appaṭibhayaṁ.	73	
PA_dn_2:73.3	Tassa evamassa:	73	
PA_dn_2:73.4	‘ahaṁ kho pubbe sadhano sabhogo kantāraddhānamaggaṁ paṭipajjiṁ dubbhikkhaṁ sappaṭibhayaṁ.	73	
PA_dn_2:73.5	Somhi etarahi taṁ kantāraṁ nitthiṇṇo sotthinā, gāmantaṁ anuppatto khemaṁ appaṭibhayan’ti.	73	
PA_dn_2:73.6	So tatonidānaṁ labhetha pāmojjaṁ, adhigaccheyya somanassaṁ.	73	
PA_dn_2:74.1	Evameva kho, mahārāja, bhikkhu yathā iṇaṁ yathā rogaṁ yathā bandhanāgāraṁ yathā dāsabyaṁ yathā kantāraddhānamaggaṁ, evaṁ ime pañca nīvaraṇe appahīne attani samanupassati.	74	
PA_dn_2:74.2	Seyyathāpi, mahārāja, yathā āṇaṇyaṁ yathā ārogyaṁ yathā bandhanāmokkhaṁ yathā bhujissaṁ yathā khemantabhūmiṁ;	74	
PA_dn_2:74.3	evameva kho, mahārāja, bhikkhu ime pañca nīvaraṇe pahīne attani samanupassati.	74	
PA_dn_2:74.4	Tassime pañca nīvaraṇe pahīne attani samanupassato pāmojjaṁ jāyati, pamuditassa pīti jāyati, pītimanassa kāyo passambhati, passaddhakāyo sukhaṁ vedeti, sukhino cittaṁ samādhiyati.	74	
PA_dn_2:75.0	4.3.2.5. Paṭhamajhāna	75	
PA_dn_2:75.1	So vivicceva kāmehi, vivicca akusalehi dhammehi savitakkaṁ savicāraṁ vivekajaṁ pītisukhaṁ paṭhamaṁ jhānaṁ upasampajja viharati.	75	
PA_dn_2:75.2	So imameva kāyaṁ vivekajena pītisukhena abhisandeti parisandeti paripūreti parippharati, nāssa kiñci sabbāvato kāyassa vivekajena pītisukhena apphuṭaṁ hoti.	75	
PA_dn_2:76.1_0	Seyyathāpi, mahārāja, dakkho nhāpako vā nhāpakantevāsī vā kaṁsathāle nhānīyacuṇṇāni	76	
PA_dn_2:76.1_1	ākiritvā udakena paripphosakaṁ paripphosakaṁ sanneyya, sāyaṁ nhānīyapiṇḍi snehānugatā	76	
PA_dn_2:76.1_2	snehaparetā santarabāhirā phuṭā snehena, na ca paggharaṇī;	76	
PA_dn_2:76.2_0	evameva kho, mahārāja, bhikkhu imameva kāyaṁ vivekajena pītisukhena abhisandeti parisandeti	76	
PA_dn_2:76.2_1	paripūreti parippharati, nāssa kiñci sabbāvato kāyassa vivekajena pītisukhena apphuṭaṁ hoti.	76	
PA_dn_2:76.3	Idampi kho, mahārāja, sandiṭṭhikaṁ sāmaññaphalaṁ purimehi sandiṭṭhikehi sāmaññaphalehi abhikkantatarañca paṇītatarañca.	76	
PA_dn_2:77.0	4.3.2.6. Dutiyajhāna	77	
PA_dn_2:77.1	Puna caparaṁ, mahārāja, bhikkhu vitakkavicārānaṁ vūpasamā ajjhattaṁ sampasādanaṁ cetaso ekodibhāvaṁ avitakkaṁ avicāraṁ samādhijaṁ pītisukhaṁ dutiyaṁ jhānaṁ upasampajja viharati.	77	
PA_dn_2:77.2	So imameva kāyaṁ samādhijena pītisukhena abhisandeti parisandeti paripūreti parippharati, nāssa kiñci sabbāvato kāyassa samādhijena pītisukhena apphuṭaṁ hoti.	77	
PA_dn_2:78.1_0	Seyyathāpi, mahārāja, udakarahado gambhīro ubbhidodako tassa nevassa puratthimāya	78	
PA_dn_2:78.1_1	disāya udakassa āyamukhaṁ, na dakkhiṇāya disāya udakassa āyamukhaṁ, na pacchimāya	78	
PA_dn_2:78.1_2	disāya udakassa āyamukhaṁ, na uttarāya disāya udakassa āyamukhaṁ, devo ca na kālena	78	
PA_dn_2:78.1_3	kālaṁ sammādhāraṁ anuppaveccheyya.	78	
PA_dn_2:78.2_0	Atha kho tamhāva udakarahadā sītā vāridhārā ubbhijjitvā tameva udakarahadaṁ sītena	78	
PA_dn_2:78.2_1	vārinā abhisandeyya parisandeyya paripūreyya paripphareyya, nāssa kiñci sabbāvato	78	
PA_dn_2:78.2_2	udakarahadassa sītena vārinā apphuṭaṁ assa.	78	
PA_dn_2:78.3_0	Evameva kho, mahārāja, bhikkhu imameva kāyaṁ samādhijena pītisukhena abhisandeti	78	
PA_dn_2:78.3_1	parisandeti paripūreti parippharati, nāssa kiñci sabbāvato kāyassa samādhijena pītisukhena apphuṭaṁ hoti.	78	
PA_dn_2:78.4	Idampi kho, mahārāja, sandiṭṭhikaṁ sāmaññaphalaṁ purimehi sandiṭṭhikehi sāmaññaphalehi abhikkantatarañca paṇītatarañca.	78	
PA_dn_2:79.0	4.3.2.7. Tatiyajhāna	79	
PA_dn_2:79.1_0	Puna caparaṁ, mahārāja, bhikkhu pītiyā ca virāgā upekkhako ca viharati sato sampajāno,	79	
PA_dn_2:79.1_1	sukhañca kāyena paṭisaṁvedeti, yaṁ taṁ ariyā ācikkhanti: ‘upekkhako satimā sukhavihārī’ti,	79	
PA_dn_2:79.1_2	tatiyaṁ jhānaṁ upasampajja viharati.	79	
PA_dn_2:79.2	So imameva kāyaṁ nippītikena sukhena abhisandeti parisandeti paripūreti parippharati, nāssa kiñci sabbāvato kāyassa nippītikena sukhena apphuṭaṁ hoti.	79	
PA_dn_2:80.1_0	Seyyathāpi, mahārāja, uppaliniyaṁ vā paduminiyaṁ vā puṇḍarīkiniyaṁ vā appekaccāni	80	
PA_dn_2:80.1_1	uppalāni vā padumāni vā puṇḍarīkāni vā udake jātāni udake saṁvaḍḍhāni udakānuggatāni	80	
PA_dn_2:80.1_2	antonimuggaposīni, tāni yāva caggā yāva ca mūlā sītena vārinā abhisannāni parisannāni	80	
PA_dn_2:80.1_3	paripūrāni paripphuṭāni, nāssa kiñci sabbāvataṁ uppalānaṁ vā padumānaṁ vā puṇḍarīkānaṁ	80	
PA_dn_2:80.1_4	vā sītena vārinā apphuṭaṁ assa;	80	
PA_dn_2:80.2	evameva kho, mahārāja, bhikkhu imameva kāyaṁ nippītikena sukhena abhisandeti parisandeti paripūreti parippharati, nāssa kiñci sabbāvato kāyassa nippītikena sukhena apphuṭaṁ hoti.	80	
PA_dn_2:80.3	Idampi kho, mahārāja, sandiṭṭhikaṁ sāmaññaphalaṁ purimehi sandiṭṭhikehi sāmaññaphalehi abhikkantatarañca paṇītatarañca.	80	
PA_dn_2:81.0	4.3.2.8. Catutthajhāna	81	
PA_dn_2:81.1_0	Puna caparaṁ, mahārāja, bhikkhu sukhassa ca pahānā dukkhassa ca pahānā, pubbeva somanassadomanassānaṁ	81	
PA_dn_2:81.1_1	atthaṅgamā adukkhamasukhaṁ upekkhāsatipārisuddhiṁ catutthaṁ jhānaṁ upasampajja viharati.	81	
PA_dn_2:81.2	So imameva kāyaṁ parisuddhena cetasā pariyodātena pharitvā nisinno hoti, nāssa kiñci sabbāvato kāyassa parisuddhena cetasā pariyodātena apphuṭaṁ hoti.	81	
PA_dn_2:82.1	Seyyathāpi, mahārāja, puriso odātena vatthena sasīsaṁ pārupitvā nisinno assa, nāssa kiñci sabbāvato kāyassa odātena vatthena apphuṭaṁ assa;	82	
PA_dn_2:82.2	evameva kho, mahārāja, bhikkhu imameva kāyaṁ parisuddhena cetasā pariyodātena pharitvā nisinno hoti, nāssa kiñci sabbāvato kāyassa parisuddhena cetasā pariyodātena apphuṭaṁ hoti.	82	
PA_dn_2:82.3	Idampi kho, mahārāja, sandiṭṭhikaṁ sāmaññaphalaṁ purimehi sandiṭṭhikehi sāmaññaphalehi abhikkantatarañca paṇītatarañca.	82	
PA_dn_2:83.0.1	4.3.3. Aṭṭhañāṇa	83	
PA_dn_2:83.0.2	4.3.3.1. Vipassanāñāṇa	83	
PA_dn_2:83.1	So evaṁ samāhite citte parisuddhe pariyodāte anaṅgaṇe vigatūpakkilese mudubhūte kammaniye ṭhite āneñjappatte ñāṇadassanāya cittaṁ abhinīharati abhininnāmeti.	83	
PA_dn_2:83.2	So evaṁ pajānāti:	83	
PA_dn_2:83.3	‘ayaṁ kho me kāyo rūpī cātumahābhūtiko mātāpettikasambhavo odanakummāsūpacayo aniccucchādanaparimaddanabhedanaviddhaṁsanadhammo;	83	
PA_dn_2:83.4	idañca pana me viññāṇaṁ ettha sitaṁ ettha paṭibaddhan’ti.	83	
PA_dn_2:84.1	Seyyathāpi, mahārāja, maṇi veḷuriyo subho jātimā aṭṭhaṁso suparikammakato accho vippasanno anāvilo sabbākārasampanno.	84	
PA_dn_2:84.2	Tatrāssa suttaṁ āvutaṁ nīlaṁ vā pītaṁ vā lohitaṁ vā odātaṁ vā paṇḍusuttaṁ vā.	84	
PA_dn_2:84.3	Tamenaṁ cakkhumā puriso hatthe karitvā paccavekkheyya:	84	
PA_dn_2:84.4	‘ayaṁ kho maṇi veḷuriyo subho jātimā aṭṭhaṁso suparikammakato accho vippasanno anāvilo sabbākārasampanno;	84	
PA_dn_2:84.5	tatridaṁ suttaṁ āvutaṁ nīlaṁ vā pītaṁ vā lohitaṁ vā odātaṁ vā paṇḍusuttaṁ vā’ti.	84	
PA_dn_2:84.6_0	Evameva kho, mahārāja, bhikkhu evaṁ samāhite citte parisuddhe pariyodāte anaṅgaṇe	84	
PA_dn_2:84.6_1	vigatūpakkilese mudubhūte kammaniye ṭhite āneñjappatte ñāṇadassanāya cittaṁ abhinīharati abhininnāmeti.	84	
PA_dn_2:84.7	So evaṁ pajānāti:	84	
PA_dn_2:84.8	‘ayaṁ kho me kāyo rūpī cātumahābhūtiko mātāpettikasambhavo odanakummāsūpacayo aniccucchādanaparimaddanabhedanaviddhaṁsanadhammo;	84	
PA_dn_2:84.9	idañca pana me viññāṇaṁ ettha sitaṁ ettha paṭibaddhan’ti.	84	
PA_dn_2:84.10	Idampi kho, mahārāja, sandiṭṭhikaṁ sāmaññaphalaṁ purimehi sandiṭṭhikehi sāmaññaphalehi abhikkantatarañca paṇītatarañca.	84	
PA_dn_2:85.0	4.3.3.2. Manomayiddhiñāṇa	85	
PA_dn_2:85.1	So evaṁ samāhite citte parisuddhe pariyodāte anaṅgaṇe vigatūpakkilese mudubhūte kammaniye ṭhite āneñjappatte manomayaṁ kāyaṁ abhinimmānāya cittaṁ abhinīharati abhininnāmeti.	85	
PA_dn_2:85.2	So imamhā kāyā aññaṁ kāyaṁ abhinimmināti rūpiṁ manomayaṁ sabbaṅgapaccaṅgiṁ ahīnindriyaṁ.	85	
PA_dn_2:86.1	Seyyathāpi, mahārāja, puriso muñjamhā īsikaṁ pavāheyya.	86	
PA_dn_2:86.2	Tassa evamassa:	86	
PA_dn_2:86.3	‘ayaṁ muñjo, ayaṁ īsikā, añño muñjo, aññā īsikā, muñjamhā tveva īsikā pavāḷhā’ti.	86	
PA_dn_2:86.4	Seyyathā vā pana, mahārāja, puriso asiṁ kosiyā pavāheyya.	86	
PA_dn_2:86.5	Tassa evamassa:	86	
PA_dn_2:86.6	‘ayaṁ asi, ayaṁ kosi, añño asi, aññā kosi, kosiyā tveva asi pavāḷho’ti.	86	
PA_dn_2:86.7	Seyyathā vā pana, mahārāja, puriso ahiṁ karaṇḍā uddhareyya.	86	
PA_dn_2:86.8	Tassa evamassa:	86	
PA_dn_2:86.9	‘ayaṁ ahi, ayaṁ karaṇḍo. Añño ahi, añño karaṇḍo, karaṇḍā tveva ahi ubbhato’ti.	86	
PA_dn_2:86.10_0	Evameva kho, mahārāja, bhikkhu evaṁ samāhite citte parisuddhe pariyodāte anaṅgaṇe	86	
PA_dn_2:86.10_1	vigatūpakkilese mudubhūte kammaniye ṭhite āneñjappatte manomayaṁ kāyaṁ abhinimmānāya	86	
PA_dn_2:86.10_2	cittaṁ abhinīharati abhininnāmeti.	86	
PA_dn_2:86.11	So imamhā kāyā aññaṁ kāyaṁ abhinimmināti rūpiṁ manomayaṁ sabbaṅgapaccaṅgiṁ ahīnindriyaṁ.	86	
PA_dn_2:86.12	Idampi kho, mahārāja, sandiṭṭhikaṁ sāmaññaphalaṁ purimehi sandiṭṭhikehi sāmaññaphalehi abhikkantatarañca paṇītatarañca.	86	
PA_dn_2:87.0	4.3.3.3. Iddhividhañāṇa	87	
PA_dn_2:87.1	So evaṁ samāhite citte parisuddhe pariyodāte anaṅgaṇe vigatūpakkilese mudubhūte kammaniye ṭhite āneñjappatte iddhividhāya cittaṁ abhinīharati abhininnāmeti.	87	
PA_dn_2:87.2_0	So anekavihitaṁ iddhividhaṁ paccanubhoti—ekopi hutvā bahudhā hoti, bahudhāpi hutvā	87	
PA_dn_2:87.2_1	eko hoti; āvibhāvaṁ tirobhāvaṁ tirokuṭṭaṁ tiropākāraṁ tiropabbataṁ asajjamāno gacchati	87	
PA_dn_2:87.2_2	seyyathāpi ākāse; pathaviyāpi ummujjanimujjaṁ karoti seyyathāpi udake; udakepi abhijjamāne	87	
PA_dn_2:87.2_3	gacchati seyyathāpi pathaviyā; ākāsepi pallaṅkena kamati seyyathāpi pakkhī sakuṇo;	87	
PA_dn_2:87.2_4	imepi candimasūriye evaṁmahiddhike evaṁmahānubhāve pāṇinā parāmasati parimajjati;	87	
PA_dn_2:87.2_5	yāva brahmalokāpi kāyena vasaṁ vatteti.	87	
PA_dn_2:88.1	Seyyathāpi, mahārāja, dakkho kumbhakāro vā kumbhakārantevāsī vā suparikammakatāya mattikāya yaṁ yadeva bhājanavikatiṁ ākaṅkheyya, taṁ tadeva kareyya abhinipphādeyya.	88	
PA_dn_2:88.2	Seyyathā vā pana, mahārāja, dakkho dantakāro vā dantakārantevāsī vā suparikammakatasmiṁ dantasmiṁ yaṁ yadeva dantavikatiṁ ākaṅkheyya, taṁ tadeva kareyya abhinipphādeyya.	88	
PA_dn_2:88.3	Seyyathā vā pana, mahārāja, dakkho suvaṇṇakāro vā suvaṇṇakārantevāsī vā suparikammakatasmiṁ suvaṇṇasmiṁ yaṁ yadeva suvaṇṇavikatiṁ ākaṅkheyya, taṁ tadeva kareyya abhinipphādeyya.	88	
PA_dn_2:88.4_0	Evameva kho, mahārāja, bhikkhu evaṁ samāhite citte parisuddhe pariyodāte anaṅgaṇe	88	
PA_dn_2:88.4_1	vigatūpakkilese mudubhūte kammaniye ṭhite āneñjappatte iddhividhāya cittaṁ abhinīharati abhininnāmeti.	88	
PA_dn_2:88.5_0	So anekavihitaṁ iddhividhaṁ paccanubhoti—ekopi hutvā bahudhā hoti, bahudhāpi hutvā	88	
PA_dn_2:88.5_1	eko hoti; āvibhāvaṁ tirobhāvaṁ tirokuṭṭaṁ tiropākāraṁ tiropabbataṁ asajjamāno gacchati	88	
PA_dn_2:88.5_2	seyyathāpi ākāse; pathaviyāpi ummujjanimujjaṁ karoti seyyathāpi udake; udakepi abhijjamāne	88	
PA_dn_2:88.5_3	gacchati seyyathāpi pathaviyā; ākāsepi pallaṅkena kamati seyyathāpi pakkhī sakuṇo;	88	
PA_dn_2:88.5_4	imepi candimasūriye evaṁmahiddhike evaṁmahānubhāve pāṇinā parāmasati parimajjati;	88	
PA_dn_2:88.5_5	yāva brahmalokāpi kāyena vasaṁ vatteti.	88	
PA_dn_2:88.6	Idampi kho, mahārāja, sandiṭṭhikaṁ sāmaññaphalaṁ purimehi sandiṭṭhikehi sāmaññaphalehi abhikkantatarañca paṇītatarañca.	88	
PA_dn_2:89.0	4.3.3.4. Dibbasotañāṇa	89	
PA_dn_2:89.1	So evaṁ samāhite citte parisuddhe pariyodāte anaṅgaṇe vigatūpakkilese mudubhūte kammaniye ṭhite āneñjappatte dibbāya sotadhātuyā cittaṁ abhinīharati abhininnāmeti.	89	
PA_dn_2:89.2	So dibbāya sotadhātuyā visuddhāya atikkantamānusikāya ubho sadde suṇāti dibbe ca mānuse ca ye dūre santike ca.	89	
PA_dn_2:90.1_0	Seyyathāpi, mahārāja, puriso addhānamaggappaṭipanno. So suṇeyya bherisaddampi mudiṅgasaddampi	90	
PA_dn_2:90.1_1	saṅkhapaṇavadindimasaddampi. Tassa evamassa: ‘bherisaddo’ itipi, ‘mudiṅgasaddo’ itipi,	90	
PA_dn_2:90.1_2	‘saṅkhapaṇavadindimasaddo’ itipi.	90	
PA_dn_2:90.2_0	Evameva kho, mahārāja, bhikkhu evaṁ samāhite citte parisuddhe pariyodāte anaṅgaṇe	90	
PA_dn_2:90.2_1	vigatūpakkilese mudubhūte kammaniye ṭhite āneñjappatte dibbāya sotadhātuyā cittaṁ	90	
PA_dn_2:90.2_2	abhinīharati abhininnāmeti.	90	
PA_dn_2:90.3	So dibbāya sotadhātuyā visuddhāya atikkantamānusikāya ubho sadde suṇāti dibbe ca mānuse ca ye dūre santike ca.	90	
PA_dn_2:90.4	Idampi kho, mahārāja, sandiṭṭhikaṁ sāmaññaphalaṁ purimehi sandiṭṭhikehi sāmaññaphalehi abhikkantatarañca paṇītatarañca.	90	
PA_dn_2:91.0	4.3.3.5. Cetopariyañāṇa	91	
PA_dn_2:91.1	So evaṁ samāhite citte parisuddhe pariyodāte anaṅgaṇe vigatūpakkilese mudubhūte kammaniye ṭhite āneñjappatte cetopariyañāṇāya cittaṁ abhinīharati abhininnāmeti.	91	
PA_dn_2:91.2	So parasattānaṁ parapuggalānaṁ cetasā ceto paricca pajānāti—	91	
PA_dn_2:91.3	sarāgaṁ vā cittaṁ ‘sarāgaṁ cittan’ti pajānāti,	91	
PA_dn_2:91.4	vītarāgaṁ vā cittaṁ ‘vītarāgaṁ cittan’ti pajānāti,	91	
PA_dn_2:91.5	sadosaṁ vā cittaṁ ‘sadosaṁ cittan’ti pajānāti,	91	
PA_dn_2:91.6	vītadosaṁ vā cittaṁ ‘vītadosaṁ cittan’ti pajānāti,	91	
PA_dn_2:91.7	samohaṁ vā cittaṁ ‘samohaṁ cittan’ti pajānāti,	91	
PA_dn_2:91.8	vītamohaṁ vā cittaṁ ‘vītamohaṁ cittan’ti pajānāti,	91	
PA_dn_2:91.9	saṅkhittaṁ vā cittaṁ ‘saṅkhittaṁ cittan’ti pajānāti,	91	
PA_dn_2:91.10	vikkhittaṁ vā cittaṁ ‘vikkhittaṁ cittan’ti pajānāti,	91	
PA_dn_2:91.11	mahaggataṁ vā cittaṁ ‘mahaggataṁ cittan’ti pajānāti,	91	
PA_dn_2:91.12	amahaggataṁ vā cittaṁ ‘amahaggataṁ cittan’ti pajānāti,	91	
PA_dn_2:91.13	sauttaraṁ vā cittaṁ ‘sauttaraṁ cittan’ti pajānāti,	91	
PA_dn_2:91.14	anuttaraṁ vā cittaṁ ‘anuttaraṁ cittan’ti pajānāti,	91	
PA_dn_2:91.15	samāhitaṁ vā cittaṁ ‘samāhitaṁ cittan’ti pajānāti,	91	
PA_dn_2:91.16	asamāhitaṁ vā cittaṁ ‘asamāhitaṁ cittan’ti pajānāti,	91	
PA_dn_2:91.17	vimuttaṁ vā cittaṁ ‘vimuttaṁ cittan’ti pajānāti,	91	
PA_dn_2:91.18	avimuttaṁ vā cittaṁ ‘avimuttaṁ cittan’ti pajānāti.	91	
PA_dn_2:92.1_0	Seyyathāpi, mahārāja, itthī vā puriso vā daharo yuvā maṇḍanajātiko ādāse vā parisuddhe	92	
PA_dn_2:92.1_1	pariyodāte acche vā udakapatte sakaṁ mukhanimittaṁ paccavekkhamāno sakaṇikaṁ vā ‘sakaṇikan’ti	92	
PA_dn_2:92.1_2	jāneyya, akaṇikaṁ vā ‘akaṇikan’ti jāneyya;	92	
PA_dn_2:92.2_0	evameva kho, mahārāja, bhikkhu evaṁ samāhite citte parisuddhe pariyodāte anaṅgaṇe	92	
PA_dn_2:92.2_1	vigatūpakkilese mudubhūte kammaniye ṭhite āneñjappatte cetopariyañāṇāya cittaṁ abhinīharati abhininnāmeti.	92	
PA_dn_2:92.3	So parasattānaṁ parapuggalānaṁ cetasā ceto paricca pajānāti—	92	
PA_dn_2:92.4	sarāgaṁ vā cittaṁ ‘sarāgaṁ cittan’ti pajānāti,	92	
PA_dn_2:92.5	vītarāgaṁ vā cittaṁ ‘vītarāgaṁ cittan’ti pajānāti,	92	
PA_dn_2:92.6	sadosaṁ vā cittaṁ ‘sadosaṁ cittan’ti pajānāti,	92	
PA_dn_2:92.7	vītadosaṁ vā cittaṁ ‘vītadosaṁ cittan’ti pajānāti,	92	
PA_dn_2:92.8	samohaṁ vā cittaṁ ‘samohaṁ cittan’ti pajānāti,	92	
PA_dn_2:92.9	vītamohaṁ vā cittaṁ ‘vītamohaṁ cittan’ti pajānāti,	92	
PA_dn_2:92.10	saṅkhittaṁ vā cittaṁ ‘saṅkhittaṁ cittan’ti pajānāti,	92	
PA_dn_2:92.11	vikkhittaṁ vā cittaṁ ‘vikkhittaṁ cittan’ti pajānāti,	92	
PA_dn_2:92.12	mahaggataṁ vā cittaṁ ‘mahaggataṁ cittan’ti pajānāti,	92	
PA_dn_2:92.13	amahaggataṁ vā cittaṁ ‘amahaggataṁ cittan’ti pajānāti,	92	
PA_dn_2:92.14	sauttaraṁ vā cittaṁ ‘sauttaraṁ cittan’ti pajānāti,	92	
PA_dn_2:92.15	anuttaraṁ vā cittaṁ ‘anuttaraṁ cittan’ti pajānāti,	92	
PA_dn_2:92.16	samāhitaṁ vā cittaṁ ‘samāhitaṁ cittan’ti pajānāti,	92	
PA_dn_2:92.17	asamāhitaṁ vā cittaṁ ‘asamāhitaṁ cittan’ti pajānāti,	92	
PA_dn_2:92.18	vimuttaṁ vā cittaṁ ‘vimuttaṁ cittan’ti pajānāti,	92	
PA_dn_2:92.19	avimuttaṁ vā cittaṁ ‘avimuttaṁ cittan’ti pajānāti.	92	
PA_dn_2:92.20	Idampi kho, mahārāja, sandiṭṭhikaṁ sāmaññaphalaṁ purimehi sandiṭṭhikehi sāmaññaphalehi abhikkantatarañca paṇītatarañca.	92	
PA_dn_2:93.0	4.3.3.6. Pubbenivāsānussatiñāṇa	93	
PA_dn_2:93.1	So evaṁ samāhite citte parisuddhe pariyodāte anaṅgaṇe vigatūpakkilese mudubhūte kammaniye ṭhite āneñjappatte pubbenivāsānussatiñāṇāya cittaṁ abhinīharati abhininnāmeti.	93	
PA_dn_2:93.2_0	So anekavihitaṁ pubbenivāsaṁ anussarati, seyyathidaṁ—ekampi jātiṁ dvepi jātiyo tissopi	93	
PA_dn_2:93.2_1	jātiyo catassopi jātiyo pañcapi jātiyo dasapi jātiyo vīsampi jātiyo tiṁsampi jātiyo	93	
PA_dn_2:93.2_2	cattālīsampi jātiyo paññāsampi jātiyo jātisatampi jātisahassampi jātisatasahassampi	93	
PA_dn_2:93.2_3	anekepi saṁvaṭṭakappe anekepi vivaṭṭakappe anekepi saṁvaṭṭavivaṭṭakappe, ‘amutrāsiṁ	93	
PA_dn_2:93.2_4	evaṁnāmo evaṅgotto evaṁvaṇṇo evamāhāro evaṁsukhadukkhappaṭisaṁvedī evamāyupariyanto,	93	
PA_dn_2:93.2_5	so tato cuto amutra udapādiṁ; tatrāpāsiṁ evaṁnāmo evaṅgotto evaṁvaṇṇo evamāhāro evaṁsukhadukkhappaṭisaṁvedī	93	
PA_dn_2:93.2_6	evamāyupariyanto, so tato cuto idhūpapanno’ti. Iti sākāraṁ sauddesaṁ anekavihitaṁ	93	
PA_dn_2:93.2_7	pubbenivāsaṁ anussarati.	93	
PA_dn_2:94.1_0	Seyyathāpi, mahārāja, puriso sakamhā gāmā aññaṁ gāmaṁ gaccheyya, tamhāpi gāmā aññaṁ	94	
PA_dn_2:94.1_1	gāmaṁ gaccheyya. So tamhā gāmā sakaṁyeva gāmaṁ paccāgaccheyya. Tassa evamassa: ‘ahaṁ	94	
PA_dn_2:94.1_2	kho sakamhā gāmā amuṁ gāmaṁ agacchiṁ, tatra evaṁ aṭṭhāsiṁ, evaṁ nisīdiṁ, evaṁ abhāsiṁ,	94	
PA_dn_2:94.1_3	evaṁ tuṇhī ahosiṁ, tamhāpi gāmā amuṁ gāmaṁ agacchiṁ, tatrāpi evaṁ aṭṭhāsiṁ, evaṁ	94	
PA_dn_2:94.1_4	nisīdiṁ, evaṁ abhāsiṁ, evaṁ tuṇhī ahosiṁ, somhi tamhā gāmā sakaṁyeva gāmaṁ paccāgato’ti.	94	
PA_dn_2:94.2_0	Evameva kho, mahārāja, bhikkhu evaṁ samāhite citte parisuddhe pariyodāte anaṅgaṇe	94	
PA_dn_2:94.2_1	vigatūpakkilese mudubhūte kammaniye ṭhite āneñjappatte pubbenivāsānussatiñāṇāya cittaṁ	94	
PA_dn_2:94.2_2	abhinīharati abhininnāmeti.	94	
PA_dn_2:94.3_0	So anekavihitaṁ pubbenivāsaṁ anussarati, seyyathidaṁ—ekampi jātiṁ dvepi jātiyo tissopi	94	
PA_dn_2:94.3_1	jātiyo catassopi jātiyo pañcapi jātiyo dasapi jātiyo vīsampi jātiyo tiṁsampi jātiyo	94	
PA_dn_2:94.3_2	cattālīsampi jātiyo paññāsampi jātiyo jātisatampi jātisahassampi jātisatasahassampi	94	
PA_dn_2:94.3_3	anekepi saṁvaṭṭakappe anekepi vivaṭṭakappe anekepi saṁvaṭṭavivaṭṭakappe, ‘amutrāsiṁ	94	
PA_dn_2:94.3_4	evaṁnāmo evaṅgotto evaṁvaṇṇo evamāhāro evaṁsukhadukkhappaṭisaṁvedī evamāyupariyanto,	94	
PA_dn_2:94.3_5	so tato cuto amutra udapādiṁ; tatrāpāsiṁ evaṁnāmo evaṅgotto evaṁvaṇṇo evamāhāro evaṁsukhadukkhappaṭisaṁvedī	94	
PA_dn_2:94.3_6	evamāyupariyanto, so tato cuto idhūpapanno’ti. Iti sākāraṁ sauddesaṁ anekavihitaṁ	94	
PA_dn_2:94.3_7	pubbenivāsaṁ anussarati.	94	
PA_dn_2:94.4	Idampi kho, mahārāja, sandiṭṭhikaṁ sāmaññaphalaṁ purimehi sandiṭṭhikehi sāmaññaphalehi abhikkantatarañca paṇītatarañca.	94	
PA_dn_2:95.0	4.3.3.7. Dibbacakkhuñāṇa	95	
PA_dn_2:95.1	So evaṁ samāhite citte parisuddhe pariyodāte anaṅgaṇe vigatūpakkilese mudubhūte kammaniye ṭhite āneñjappatte sattānaṁ cutūpapātañāṇāya cittaṁ abhinīharati abhininnāmeti.	95	
PA_dn_2:95.2_0	So dibbena cakkhunā visuddhena atikkantamānusakena satte passati cavamāne upapajjamāne	95	
PA_dn_2:95.2_1	hīne paṇīte suvaṇṇe dubbaṇṇe sugate duggate, yathākammūpage satte pajānāti: ‘ime	95	
PA_dn_2:95.2_2	vata bhonto sattā kāyaduccaritena samannāgatā vacīduccaritena samannāgatā manoduccaritena	95	
PA_dn_2:95.2_3	samannāgatā ariyānaṁ upavādakā micchādiṭṭhikā micchādiṭṭhikammasamādānā. Te kāyassa	95	
PA_dn_2:95.2_4	bhedā paraṁ maraṇā apāyaṁ duggatiṁ vinipātaṁ nirayaṁ upapannā. Ime vā pana bhonto	95	
PA_dn_2:95.2_5	sattā kāyasucaritena samannāgatā vacīsucaritena samannāgatā manosucaritena samannāgatā	95	
PA_dn_2:95.2_6	ariyānaṁ anupavādakā sammādiṭṭhikā sammādiṭṭhikammasamādānā, te kāyassa bhedā paraṁ	95	
PA_dn_2:95.2_7	maraṇā sugatiṁ saggaṁ lokaṁ upapannā’ti. Iti dibbena cakkhunā visuddhena atikkantamānusakena	95	
PA_dn_2:95.2_8	satte passati cavamāne upapajjamāne hīne paṇīte suvaṇṇe dubbaṇṇe sugate duggate,	95	
PA_dn_2:95.2_9	yathākammūpage satte pajānāti.	95	
PA_dn_2:96.1_0	Seyyathāpi, mahārāja, majjhe siṅghāṭake pāsādo. Tattha cakkhumā puriso ṭhito passeyya	96	
PA_dn_2:96.1_1	manusse gehaṁ pavisantepi nikkhamantepi rathikāyapi vīthiṁ sañcarante majjhe siṅghāṭake	96	
PA_dn_2:96.1_2	nisinnepi. Tassa evamassa: ‘ete manussā gehaṁ pavisanti, ete nikkhamanti, ete rathikāya	96	
PA_dn_2:96.1_3	vīthiṁ sañcaranti, ete majjhe siṅghāṭake nisinnā’ti.	96	
PA_dn_2:96.2_0	Evameva kho, mahārāja, bhikkhu evaṁ samāhite citte parisuddhe pariyodāte anaṅgaṇe	96	
PA_dn_2:96.2_1	vigatūpakkilese mudubhūte kammaniye ṭhite āneñjappatte sattānaṁ cutūpapātañāṇāya	96	
PA_dn_2:96.2_2	cittaṁ abhinīharati abhininnāmeti.	96	
PA_dn_2:96.3_0	So dibbena cakkhunā visuddhena atikkantamānusakena satte passati cavamāne upapajjamāne	96	
PA_dn_2:96.3_1	hīne paṇīte suvaṇṇe dubbaṇṇe sugate duggate, yathākammūpage satte pajānāti: ‘ime	96	
PA_dn_2:96.3_2	vata bhonto sattā kāyaduccaritena samannāgatā vacīduccaritena samannāgatā manoduccaritena	96	
PA_dn_2:96.3_3	samannāgatā ariyānaṁ upavādakā micchādiṭṭhikā micchādiṭṭhikammasamādānā, te kāyassa	96	
PA_dn_2:96.3_4	bhedā paraṁ maraṇā apāyaṁ duggatiṁ vinipātaṁ nirayaṁ upapannā. Ime vā pana bhonto	96	
PA_dn_2:96.3_5	sattā kāyasucaritena samannāgatā vacīsucaritena samannāgatā manosucaritena samannāgatā	96	
PA_dn_2:96.3_6	ariyānaṁ anupavādakā sammādiṭṭhikā sammādiṭṭhikammasamādānā. Te kāyassa bhedā paraṁ	96	
PA_dn_2:96.3_7	maraṇā sugatiṁ saggaṁ lokaṁ upapannā’ti. Iti dibbena cakkhunā visuddhena atikkantamānusakena	96	
PA_dn_2:96.3_8	satte passati cavamāne upapajjamāne hīne paṇīte suvaṇṇe dubbaṇṇe sugate duggate;	96	
PA_dn_2:96.3_9	yathākammūpage satte pajānāti.	96	
PA_dn_2:96.4	Idampi kho, mahārāja, sandiṭṭhikaṁ sāmaññaphalaṁ purimehi sandiṭṭhikehi sāmaññaphalehi abhikkantatarañca paṇītatarañca.	96	
PA_dn_2:97.0	4.3.3.8. Āsavakkhayañāṇa	97	
PA_dn_2:97.1	So evaṁ samāhite citte parisuddhe pariyodāte anaṅgaṇe vigatūpakkilese mudubhūte kammaniye ṭhite āneñjappatte āsavānaṁ khayañāṇāya cittaṁ abhinīharati abhininnāmeti.	97	
PA_dn_2:97.2_0	So idaṁ dukkhanti yathābhūtaṁ pajānāti, ayaṁ dukkhasamudayoti yathābhūtaṁ pajānāti,	97	
PA_dn_2:97.2_1	ayaṁ dukkhanirodhoti yathābhūtaṁ pajānāti, ayaṁ dukkhanirodhagāminī paṭipadāti yathābhūtaṁ pajānāti.	97	
PA_dn_2:97.3	Ime āsavāti yathābhūtaṁ pajānāti, ayaṁ āsavasamudayoti yathābhūtaṁ pajānāti, ayaṁ āsavanirodhoti yathābhūtaṁ pajānāti, ayaṁ āsavanirodhagāminī paṭipadāti yathābhūtaṁ pajānāti.	97	
PA_dn_2:97.4	Tassa evaṁ jānato evaṁ passato kāmāsavāpi cittaṁ vimuccati, bhavāsavāpi cittaṁ vimuccati, avijjāsavāpi cittaṁ vimuccati,	97	
PA_dn_2:97.5	vimuttasmiṁ ‘vimuttam’iti ñāṇaṁ hoti,	97	
PA_dn_2:97.6	‘khīṇā jāti, vusitaṁ brahmacariyaṁ, kataṁ karaṇīyaṁ, nāparaṁ itthattāyā’ti pajānāti.	97	
PA_dn_2:98.1_0	Seyyathāpi, mahārāja, pabbatasaṅkhepe udakarahado accho vippasanno anāvilo. Tattha	98	
PA_dn_2:98.1_1	cakkhumā puriso tīre ṭhito passeyya sippisambukampi sakkharakathalampi macchagumbampi	98	
PA_dn_2:98.1_2	carantampi tiṭṭhantampi. Tassa evamassa: ‘ayaṁ kho udakarahado accho vippasanno anāvilo.	98	
PA_dn_2:98.1_3	Tatrime sippisambukāpi sakkharakathalāpi macchagumbāpi carantipi tiṭṭhantipī’ti.	98	
PA_dn_2:98.2_0	Evameva kho, mahārāja, bhikkhu evaṁ samāhite citte parisuddhe pariyodāte anaṅgaṇe	98	
PA_dn_2:98.2_1	vigatūpakkilese mudubhūte kammaniye ṭhite āneñjappatte āsavānaṁ khayañāṇāya cittaṁ	98	
PA_dn_2:98.2_2	abhinīharati abhininnāmeti.	98	
PA_dn_2:98.3_0	‘So idaṁ dukkhan’ti yathābhūtaṁ pajānāti, ‘ayaṁ dukkhasamudayo’ti yathābhūtaṁ pajānāti,	98	
PA_dn_2:98.3_1	‘ayaṁ dukkhanirodho’ti yathābhūtaṁ pajānāti, ‘ayaṁ dukkhanirodhagāminī paṭipadā’ti	98	
PA_dn_2:98.3_2	yathābhūtaṁ pajānāti.	98	
PA_dn_2:98.4_0	‘Ime āsavā’ti yathābhūtaṁ pajānāti, ‘ayaṁ āsavasamudayo’ti yathābhūtaṁ pajānāti,	98	
PA_dn_2:98.4_1	‘ayaṁ āsavanirodho’ti yathābhūtaṁ pajānāti, ‘ayaṁ āsavanirodhagāminī paṭipadā’ti	98	
PA_dn_2:98.4_2	yathābhūtaṁ pajānāti.	98	
PA_dn_2:98.5	Tassa evaṁ jānato evaṁ passato kāmāsavāpi cittaṁ vimuccati, bhavāsavāpi cittaṁ vimuccati, avijjāsavāpi cittaṁ vimuccati,	98	
PA_dn_2:98.6	vimuttasmiṁ ‘vimuttam’iti ñāṇaṁ hoti,	98	
PA_dn_2:98.7	‘khīṇā jāti, vusitaṁ brahmacariyaṁ, kataṁ karaṇīyaṁ, nāparaṁ itthattāyā’ti pajānāti.	98	
PA_dn_2:98.8	Idaṁ kho, mahārāja, sandiṭṭhikaṁ sāmaññaphalaṁ purimehi sandiṭṭhikehi sāmaññaphalehi abhikkantatarañca paṇītatarañca.	98	
PA_dn_2:98.9	Imasmā ca pana, mahārāja, sandiṭṭhikā sāmaññaphalā aññaṁ sandiṭṭhikaṁ sāmaññaphalaṁ uttaritaraṁ vā paṇītataraṁ vā natthī”ti.	98	
PA_dn_2:99.0	5. Ajātasattuupāsakattapaṭivedanā	99	
PA_dn_2:99.1	Evaṁ vutte, rājā māgadho ajātasattu vedehiputto bhagavantaṁ etadavoca:	99	
PA_dn_2:99.2	“abhikkantaṁ, bhante, abhikkantaṁ, bhante.	99	
PA_dn_2:99.3_0	Seyyathāpi, bhante, nikkujjitaṁ vā ukkujjeyya, paṭicchannaṁ vā vivareyya, mūḷhassa	99	
PA_dn_2:99.3_1	vā maggaṁ ācikkheyya, andhakāre vā telapajjotaṁ dhāreyya: ‘cakkhumanto rūpāni dakkhantī’ti;	99	
PA_dn_2:99.3_2	evamevaṁ, bhante, bhagavatā anekapariyāyena dhammo pakāsito.	99	
PA_dn_2:99.4	Esāhaṁ, bhante, bhagavantaṁ saraṇaṁ gacchāmi dhammañca bhikkhusaṅghañca.	99	
PA_dn_2:99.5	Upāsakaṁ maṁ bhagavā dhāretu ajjatagge pāṇupetaṁ saraṇaṁ gataṁ.	99	
PA_dn_2:99.6	Accayo maṁ, bhante, accagamā yathābālaṁ yathāmūḷhaṁ yathāakusalaṁ, yohaṁ pitaraṁ dhammikaṁ dhammarājānaṁ issariyakāraṇā jīvitā voropesiṁ.	99	
PA_dn_2:99.7	Tassa me, bhante bhagavā, accayaṁ accayato paṭiggaṇhātu āyatiṁ saṁvarāyā”ti.	99	
PA_dn_2:100.1	“Taggha tvaṁ, mahārāja, accayo accagamā yathābālaṁ yathāmūḷhaṁ yathāakusalaṁ, yaṁ tvaṁ pitaraṁ dhammikaṁ dhammarājānaṁ jīvitā voropesi.	100	
PA_dn_2:100.2	Yato ca kho tvaṁ, mahārāja, accayaṁ accayato disvā yathādhammaṁ paṭikarosi, taṁ te mayaṁ paṭiggaṇhāma.	100	
PA_dn_2:100.3	Vuddhihesā, mahārāja, ariyassa vinaye, yo accayaṁ accayato disvā yathādhammaṁ paṭikaroti, āyatiṁ saṁvaraṁ āpajjatī”ti.	100	
PA_dn_2:101.1	Evaṁ vutte, rājā māgadho ajātasattu vedehiputto bhagavantaṁ etadavoca:	101	
PA_dn_2:101.2	“handa ca dāni mayaṁ, bhante, gacchāma bahukiccā mayaṁ bahukaraṇīyā”ti.	101	
PA_dn_2:101.3	“Yassadāni tvaṁ, mahārāja, kālaṁ maññasī”ti.	101	
PA_dn_2:101.4	Atha kho rājā māgadho ajātasattu vedehiputto bhagavato bhāsitaṁ abhinanditvā anumoditvā uṭṭhāyāsanā bhagavantaṁ abhivādetvā padakkhiṇaṁ katvā pakkāmi.	101	
PA_dn_2:102.1	Atha kho bhagavā acirapakkantassa rañño māgadhassa ajātasattussa vedehiputtassa bhikkhū āmantesi:	102	
PA_dn_2:102.2	“khatāyaṁ, bhikkhave, rājā.	102	
PA_dn_2:102.3	Upahatāyaṁ, bhikkhave, rājā.	102	
PA_dn_2:102.4	Sacāyaṁ, bhikkhave, rājā pitaraṁ dhammikaṁ dhammarājānaṁ jīvitā na voropessatha, imasmiññeva āsane virajaṁ vītamalaṁ dhammacakkhuṁ uppajjissathā”ti.	102	
PA_dn_2:102.5	Idamavoca bhagavā.	102	
PA_dn_2:102.6	Attamanā te bhikkhū bhagavato bhāsitaṁ abhinandunti.	102	
PA_dn_2:102.7	Sāmaññaphalasuttaṁ niṭṭhitaṁ dutiyaṁ.	102	
