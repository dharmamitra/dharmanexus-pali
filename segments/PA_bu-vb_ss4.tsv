segmentnr	original	folio	analyzed
PA_bu-vb_ss4:0.1	Theravāda Vinaya	0	
PA_bu-vb_ss4:0.2	Mahāvibhaṅga	0	
PA_bu-vb_ss4:0.3	Saṅghādisesakaṇḍa	0	
PA_bu-vb_ss4:0.4	4. Attakāmapāricariyasikkhāpada	0	
PA_bu-vb_ss4:1.1.1	Tena samayena buddho bhagavā sāvatthiyaṁ viharati jetavane anāthapiṇḍikassa ārāme.	1	
PA_bu-vb_ss4:1.1.2	Tena kho pana samayena āyasmā udāyī sāvatthiyaṁ kulūpako hoti, bahukāni kulāni upasaṅkamati.	1	
PA_bu-vb_ss4:1.1.3	Tena kho pana samayena aññatarā itthī matapatikā abhirūpā hoti dassanīyā pāsādikā.	1	
PA_bu-vb_ss4:1.1.4	Atha kho āyasmā udāyī pubbaṇhasamayaṁ nivāsetvā pattacīvaramādāya yena tassā itthiyā nivesanaṁ tenupasaṅkami; upasaṅkamitvā paññatte āsane nisīdi.	1	
PA_bu-vb_ss4:1.1.5	Atha kho sā itthī yenāyasmā udāyī tenupasaṅkami; upasaṅkamitvā āyasmantaṁ udāyiṁ abhivādetvā ekamantaṁ nisīdi.	1	
PA_bu-vb_ss4:1.1.6	Ekamantaṁ nisinnaṁ kho taṁ itthiṁ āyasmā udāyī dhammiyā kathāya sandassesi samādapesi samuttejesi sampahaṁsesi.	1	
PA_bu-vb_ss4:1.1.7	Atha kho sā itthī āyasmatā udāyinā dhammiyā kathāya sandassitā samādapitā samuttejitā sampahaṁsitā āyasmantaṁ udāyiṁ etadavoca—	1	
PA_bu-vb_ss4:1.1.8	“vadeyyātha, bhante, yena attho.	1	
PA_bu-vb_ss4:1.1.9	Paṭibalā mayaṁ ayyassa dātuṁ yadidaṁ cīvarapiṇḍapātasenāsanagilānappaccayabhesajjaparikkhāran”ti.	1	
PA_bu-vb_ss4:1.1.10	“Na kho te, bhagini, amhākaṁ dullabhā yadidaṁ cīvarapiṇḍapātasenāsanagilānappaccayabhesajjaparikkhārā.	1	
PA_bu-vb_ss4:1.1.11	Api ca yo amhākaṁ dullabho taṁ dehī”ti.	1	
PA_bu-vb_ss4:1.1.12	“Kiṁ, bhante”ti?	1	
PA_bu-vb_ss4:1.1.13	“Methunadhamman”ti.	1	
PA_bu-vb_ss4:1.1.14	“Attho, bhante”ti?	1	
PA_bu-vb_ss4:1.1.15	“Attho, bhaginī”ti.	1	
PA_bu-vb_ss4:1.1.16	“Ehi, bhante”ti,	1	
PA_bu-vb_ss4:1.1.17	ovarakaṁ pavisitvā sāṭakaṁ nikkhipitvā mañcake uttānā nipajji.	1	
PA_bu-vb_ss4:1.1.18	Atha kho āyasmā udāyī yena sā itthī tenupasaṅkami; upasaṅkamitvā—	1	
PA_bu-vb_ss4:1.1.19	“ko imaṁ vasalaṁ duggandhaṁ āmasissatī”ti,	1	
PA_bu-vb_ss4:1.1.20	niṭṭhubhitvā pakkāmi.	1	
PA_bu-vb_ss4:1.1.21	Atha kho sā itthī ujjhāyati khiyyati vipāceti—	1	
PA_bu-vb_ss4:1.1.22	“alajjino ime samaṇā sakyaputtiyā dussīlā musāvādino.	1	
PA_bu-vb_ss4:1.1.23	Ime hi nāma dhammacārino samacārino brahmacārino saccavādino sīlavanto kalyāṇadhammā paṭijānissanti.	1	
PA_bu-vb_ss4:1.1.24	Natthi imesaṁ sāmaññaṁ natthi imesaṁ brahmaññaṁ, naṭṭhaṁ imesaṁ sāmaññaṁ naṭṭhaṁ imesaṁ brahmaññaṁ, kuto imesaṁ sāmaññaṁ kuto imesaṁ brahmaññaṁ,	1	
PA_bu-vb_ss4:1.1.25	apagatā ime sāmaññā apagatā ime brahmaññā.	1	
PA_bu-vb_ss4:1.1.26	Kathañhi nāma samaṇo udāyī maṁ sāmaṁ methunadhammaṁ yācitvā, ‘ko imaṁ vasalaṁ duggandhaṁ āmasissatī’ti niṭṭhubhitvā pakkamissati.	1	
PA_bu-vb_ss4:1.1.27	Kiṁ me pāpakaṁ kiṁ me duggandhaṁ,	1	
PA_bu-vb_ss4:1.1.28	kassāhaṁ kena hāyāmī”ti?	1	
PA_bu-vb_ss4:1.2.1	Aññāpi itthiyo ujjhāyanti khiyyanti vipācenti—	1	
PA_bu-vb_ss4:1.2.2	“alajjino ime samaṇā sakyaputtiyā dussīlā musāvādino …pe…	1	
PA_bu-vb_ss4:1.2.3	kathañhi nāma samaṇo udāyī imissā sāmaṁ methunadhammaṁ yācitvā, ‘ko imaṁ vasalaṁ duggandhaṁ āmasissatī’ti niṭṭhubhitvā pakkamissati.	1	
PA_bu-vb_ss4:1.2.4	Kiṁ imissā pāpakaṁ kiṁ imissā duggandhaṁ, kassāyaṁ kena hāyatī”ti?	1	
PA_bu-vb_ss4:1.2.5	Assosuṁ kho bhikkhū tāsaṁ itthīnaṁ ujjhāyantīnaṁ khiyyantīnaṁ vipācentīnaṁ.	1	
PA_bu-vb_ss4:1.2.6	Ye te bhikkhū appicchā …pe… te ujjhāyanti khiyyanti vipācenti—	1	
PA_bu-vb_ss4:1.2.7	“kathañhi nāma āyasmā udāyī mātugāmassa santike attakāmapāricariyāya vaṇṇaṁ bhāsissatī”ti.	1	
PA_bu-vb_ss4:1.2.8	Atha kho te bhikkhū āyasmantaṁ udāyiṁ anekapariyāyena vigarahitvā bhagavato etamatthaṁ ārocesuṁ.	1	
PA_bu-vb_ss4:1.2.9	Atha kho bhagavā etasmiṁ nidāne etasmiṁ pakaraṇe bhikkhusaṅghaṁ sannipātāpetvā āyasmantaṁ udāyiṁ paṭipucchi—	1	
PA_bu-vb_ss4:1.2.10	“saccaṁ kira tvaṁ, udāyi, mātugāmassa santike attakāmapāricariyāya vaṇṇaṁ bhāsasī”ti?	1	
PA_bu-vb_ss4:1.2.11	“Saccaṁ, bhagavā”ti.	1	
PA_bu-vb_ss4:1.2.12	Vigarahi buddho bhagavā—	1	
PA_bu-vb_ss4:1.2.13	“ananucchavikaṁ, moghapurisa, ananulomikaṁ appatirūpaṁ assāmaṇakaṁ akappiyaṁ akaraṇīyaṁ.	1	
PA_bu-vb_ss4:1.2.14	Kathañhi nāma tvaṁ, moghapurisa, mātugāmassa santike attakāmapāricariyāya vaṇṇaṁ bhāsissasi.	1	
PA_bu-vb_ss4:1.2.15	Nanu mayā, moghapurisa, anekapariyāyena virāgāya dhammo desito no sarāgāya …pe…	1	
PA_bu-vb_ss4:1.2.16	kāmapariḷāhānaṁ vūpasamo akkhāto?	1	
PA_bu-vb_ss4:1.2.17	Netaṁ, moghapurisa, appasannānaṁ vā pasādāya …pe…	1	
PA_bu-vb_ss4:1.2.18	evañca pana, bhikkhave, imaṁ sikkhāpadaṁ uddiseyyātha—	1	
PA_bu-vb_ss4:1.2.19.1_0	“Yo pana bhikkhu otiṇṇo vipariṇatena cittena mātugāmassa santike attakāmapāricariyāya	1	
PA_bu-vb_ss4:1.2.19.1_1	vaṇṇaṁ bhāseyya— ‘etadaggaṁ, bhagini, pāricariyānaṁ yā mādisaṁ sīlavantaṁ kalyāṇadhammaṁ	1	
PA_bu-vb_ss4:1.2.19.1_2	brahmacāriṁ etena dhammena paricareyyāti methunupasaṁhitena’, saṅghādiseso”ti.	1	
PA_bu-vb_ss4:2.1	Yo panāti	2	
PA_bu-vb_ss4:2.2	yo yādiso …pe…	2	
PA_bu-vb_ss4:2.3	bhikkhūti	2	
PA_bu-vb_ss4:2.4	…pe… ayaṁ imasmiṁ atthe adhippeto bhikkhūti.	2	
PA_bu-vb_ss4:2.5	Otiṇṇo nāma	2	
PA_bu-vb_ss4:2.6	sāratto apekkhavā paṭibaddhacitto.	2	
PA_bu-vb_ss4:2.7	Vipariṇatanti	2	
PA_bu-vb_ss4:2.8	rattampi cittaṁ vipariṇataṁ, duṭṭhampi cittaṁ vipariṇataṁ, mūḷhampi cittaṁ vipariṇataṁ.	2	
PA_bu-vb_ss4:2.9	Api ca rattaṁ cittaṁ imasmiṁ atthe adhippetaṁ vipariṇatanti.	2	
PA_bu-vb_ss4:2.10	Mātugāmo nāma	2	
PA_bu-vb_ss4:2.11	manussitthī, na yakkhī, na petī, na tiracchānagatā. Viññū paṭibalā subhāsitadubbhāsitaṁ duṭṭhullāduṭṭhullaṁ ājānituṁ.	2	
PA_bu-vb_ss4:2.12	Mātugāmassa santiketi	2	
PA_bu-vb_ss4:2.13	mātugāmassa sāmantā, mātugāmassa avidūre.	2	
PA_bu-vb_ss4:2.14	Attakāmanti	2	
PA_bu-vb_ss4:2.15	attano kāmaṁ attano hetuṁ attano adhippāyaṁ attano pāricariyaṁ.	2	
PA_bu-vb_ss4:2.16	Etadagganti	2	
PA_bu-vb_ss4:2.17	etaṁ aggaṁ etaṁ seṭṭhaṁ etaṁ mokkhaṁ etaṁ uttamaṁ etaṁ pavaraṁ.	2	
PA_bu-vb_ss4:2.18	Yāti	2	
PA_bu-vb_ss4:2.19	khattiyī vā brāhmaṇī vā vessī vā suddī vā.	2	
PA_bu-vb_ss4:2.20	Mādisanti	2	
PA_bu-vb_ss4:2.21	khattiyaṁ vā brāhmaṇaṁ vā vessaṁ vā suddaṁ vā.	2	
PA_bu-vb_ss4:2.22	Sīlavantanti	2	
PA_bu-vb_ss4:2.23	pāṇātipātā paṭivirataṁ, adinnādānā paṭivirataṁ, musāvādā paṭivirataṁ.	2	
PA_bu-vb_ss4:2.24	Brahmacārinti	2	
PA_bu-vb_ss4:2.25	methunadhammā paṭivirataṁ.	2	
PA_bu-vb_ss4:2.26	Kalyāṇadhammo nāma	2	
PA_bu-vb_ss4:2.27	tena ca sīlena tena ca brahmacariyena kalyāṇadhammo hoti.	2	
PA_bu-vb_ss4:2.28	Etena dhammenāti	2	
PA_bu-vb_ss4:2.29	methunadhammena.	2	
PA_bu-vb_ss4:2.30	Paricareyyāti	2	
PA_bu-vb_ss4:2.31	abhirameyya.	2	
PA_bu-vb_ss4:2.32	Methunupasaṁhitenāti	2	
PA_bu-vb_ss4:2.33	methunadhammappaṭisaṁyuttena.	2	
PA_bu-vb_ss4:2.34	Saṅghādisesoti	2	
PA_bu-vb_ss4:2.35	…pe… tenapi vuccati “saṅghādiseso”ti.	2	
PA_bu-vb_ss4:3.1.1	Itthī ca hoti itthisaññī sāratto ca.	3	
PA_bu-vb_ss4:3.1.2	Bhikkhu ca naṁ itthiyā santike attakāmapāricariyāya vaṇṇaṁ bhāsati, āpatti saṅghādisesassa.	3	
PA_bu-vb_ss4:3.1.3	Itthī ca hoti vematiko …pe…	3	
PA_bu-vb_ss4:3.1.4	paṇḍakasaññī …	3	
PA_bu-vb_ss4:3.1.5	purisasaññī …	3	
PA_bu-vb_ss4:3.1.6	tiracchānagatasaññī sāratto ca.	3	
PA_bu-vb_ss4:3.1.7	Bhikkhu ca naṁ itthiyā santike attakāmapāricariyāya vaṇṇaṁ bhāsati, āpatti thullaccayassa.	3	
PA_bu-vb_ss4:3.1.8	Paṇḍako ca hoti paṇḍakasaññī sāratto ca.	3	
PA_bu-vb_ss4:3.1.9	Bhikkhu ca naṁ paṇḍakassa santike attakāmapāricariyāya vaṇṇaṁ bhāsati, āpatti thullaccayassa.	3	
PA_bu-vb_ss4:3.1.10	Paṇḍako ca hoti vematiko …pe…	3	
PA_bu-vb_ss4:3.1.11	purisasaññī …	3	
PA_bu-vb_ss4:3.1.12	tiracchānagatasaññī …	3	
PA_bu-vb_ss4:3.1.13	itthisaññī sāratto ca.	3	
PA_bu-vb_ss4:3.1.14	Bhikkhu ca naṁ paṇḍakassa santike attakāmapāricariyāya vaṇṇaṁ bhāsati, āpatti dukkaṭassa.	3	
PA_bu-vb_ss4:3.1.15	Puriso ca hoti	3	
PA_bu-vb_ss4:3.1.16	…pe…	3	
PA_bu-vb_ss4:3.1.17	tiracchānagato ca hoti tiracchānagatasaññī …pe…	3	
PA_bu-vb_ss4:3.1.18	vematiko …	3	
PA_bu-vb_ss4:3.1.19	itthisaññī …	3	
PA_bu-vb_ss4:3.1.20	paṇḍakasaññī …	3	
PA_bu-vb_ss4:3.1.21	purisasaññī sāratto ca.	3	
PA_bu-vb_ss4:3.1.22	Bhikkhu ca naṁ tiracchānagatassa santike attakāmapāricariyāya vaṇṇaṁ bhāsati, āpatti dukkaṭassa.	3	
PA_bu-vb_ss4:3.1.23.1	Dve itthiyo dvinnaṁ itthīnaṁ itthisaññī sāratto ca.	3	
PA_bu-vb_ss4:3.1.24	Bhikkhu ca naṁ dvinnaṁ itthīnaṁ santike attakāmapāricariyāya vaṇṇaṁ bhāsati, āpatti dvinnaṁ saṅghādisesānaṁ.	3	
PA_bu-vb_ss4:3.1.25	…pe…	3	
PA_bu-vb_ss4:3.1.26.1	Itthī ca paṇḍako ca ubhinnaṁ itthisaññī sāratto ca.	3	
PA_bu-vb_ss4:3.1.27	Bhikkhu ca naṁ ubhinnaṁ santike attakāmapāricariyāya vaṇṇaṁ bhāsati, āpatti saṅghādisesena dukkaṭassa.	3	
PA_bu-vb_ss4:3.1.28	…pe…	3	
PA_bu-vb_ss4:3.2.1	Anāpatti—	3	
PA_bu-vb_ss4:3.2.2	“cīvarapiṇḍapātasenāsanagilānappaccayabhesajjaparikkhārena upaṭṭhahā”ti bhaṇati,	3	
PA_bu-vb_ss4:3.2.3	ummattakassa	3	
PA_bu-vb_ss4:3.2.4	ādikammikassāti.	3	
PA_bu-vb_ss4:3.2.5	4.1. Vinītavatthuuddānagāthā	3	
PA_bu-vb_ss4:3.2.6	Kathaṁ vañjhā labhe puttaṁ,	3	
PA_bu-vb_ss4:3.2.7	Piyā ca subhagā siyaṁ;	3	
PA_bu-vb_ss4:3.2.8	Kiṁ dajjaṁ kenupaṭṭheyyaṁ,	3	
PA_bu-vb_ss4:3.2.9	Kathaṁ gaccheyyaṁ suggatinti.	3	
PA_bu-vb_ss4:4.1.0	4.2. Vinītavatthu	4	
PA_bu-vb_ss4:4.1.1	Tena kho pana samayena aññatarā vañjhā itthī kulūpakaṁ bhikkhuṁ etadavoca—	4	
PA_bu-vb_ss4:4.1.2	“kathāhaṁ, bhante, vijāyeyyan”ti?	4	
PA_bu-vb_ss4:4.1.3	“Tena hi, bhagini, aggadānaṁ dehī”ti.	4	
PA_bu-vb_ss4:4.1.4	“Kiṁ, bhante, aggadānan”ti?	4	
PA_bu-vb_ss4:4.1.5	“Methunadhamman”ti.	4	
PA_bu-vb_ss4:4.1.6	Tassa kukkuccaṁ ahosi …pe…	4	
PA_bu-vb_ss4:4.1.7	“āpattiṁ tvaṁ, bhikkhu, āpanno saṅghādisesan”ti.	4	
PA_bu-vb_ss4:4.2.1	Tena kho pana samayena aññatarā vijāyinī itthī kulūpakaṁ bhikkhuṁ etadavoca—	4	
PA_bu-vb_ss4:4.2.2	“kathāhaṁ, bhante, puttaṁ labheyyan”ti?	4	
PA_bu-vb_ss4:4.2.3	“Tena hi, bhagini, aggadānaṁ dehī”ti.	4	
PA_bu-vb_ss4:4.2.4	“Kiṁ, bhante, aggadānan”ti?	4	
PA_bu-vb_ss4:4.2.5	“Methunadhamman”ti.	4	
PA_bu-vb_ss4:4.2.6	Tassa kukkuccaṁ ahosi …pe…	4	
PA_bu-vb_ss4:4.2.7	“āpattiṁ tvaṁ, bhikkhu, āpanno saṅghādisesan”ti.	4	
PA_bu-vb_ss4:4.3.1	Tena kho pana samayena aññatarā itthī kulūpakaṁ bhikkhuṁ etadavoca—	4	
PA_bu-vb_ss4:4.3.2	“kathāhaṁ, bhante, sāmikassa piyā assan”ti?	4	
PA_bu-vb_ss4:4.3.3	“Tena hi, bhagini, aggadānaṁ dehī”ti.	4	
PA_bu-vb_ss4:4.3.4	“Kiṁ, bhante, aggadānan”ti?	4	
PA_bu-vb_ss4:4.3.5	“Methunadhamman”ti.	4	
PA_bu-vb_ss4:4.3.6	Tassa kukkuccaṁ ahosi …pe…	4	
PA_bu-vb_ss4:4.3.7	“āpattiṁ tvaṁ, bhikkhu, āpanno saṅghādisesan”ti.	4	
PA_bu-vb_ss4:4.3.8	Tena kho pana samayena aññatarā itthī kulūpakaṁ bhikkhuṁ etadavoca—	4	
PA_bu-vb_ss4:4.3.9	“kathāhaṁ, bhante, subhagā assan”ti?	4	
PA_bu-vb_ss4:4.3.10	“Tena hi, bhagini, aggadānaṁ dehī”ti.	4	
PA_bu-vb_ss4:4.3.11	“Kiṁ, bhante, aggadānan”ti?	4	
PA_bu-vb_ss4:4.3.12	“Methunadhamman”ti.	4	
PA_bu-vb_ss4:4.3.13	Tassa kukkuccaṁ ahosi …pe…	4	
PA_bu-vb_ss4:4.3.14	“āpattiṁ tvaṁ, bhikkhu, āpanno saṅghādisesan”ti.	4	
PA_bu-vb_ss4:4.4.1	Tena kho pana samayena aññatarā itthī kulūpakaṁ bhikkhuṁ etadavoca—	4	
PA_bu-vb_ss4:4.4.2	“kyāhaṁ, bhante, ayyassa dajjāmī”ti?	4	
PA_bu-vb_ss4:4.4.3	“Aggadānaṁ, bhaginī”ti.	4	
PA_bu-vb_ss4:4.4.4	“Kiṁ, bhante, aggadānan”ti?	4	
PA_bu-vb_ss4:4.4.5	“Methunadhamman”ti.	4	
PA_bu-vb_ss4:4.4.6	Tassa kukkuccaṁ ahosi …pe…	4	
PA_bu-vb_ss4:4.4.7	“āpattiṁ tvaṁ, bhikkhu, āpanno saṅghādisesan”ti.	4	
PA_bu-vb_ss4:4.5.1	Tena kho pana samayena aññatarā itthī kulūpakaṁ bhikkhuṁ etadavoca—	4	
PA_bu-vb_ss4:4.5.2	“kenāhaṁ, bhante, ayyaṁ upaṭṭhemī”ti?	4	
PA_bu-vb_ss4:4.5.3	“Aggadānena, bhaginī”ti.	4	
PA_bu-vb_ss4:4.5.4	“Kiṁ, bhante, aggadānan”ti?	4	
PA_bu-vb_ss4:4.5.5	“Methunadhamman”ti.	4	
PA_bu-vb_ss4:4.5.6	Tassa kukkuccaṁ ahosi …pe…	4	
PA_bu-vb_ss4:4.5.7	“āpattiṁ tvaṁ, bhikkhu, āpanno saṅghādisesan”ti.	4	
PA_bu-vb_ss4:4.6.1	Tena kho pana samayena aññatarā itthī kulūpakaṁ bhikkhuṁ etadavoca—	4	
PA_bu-vb_ss4:4.6.2	“kathāhaṁ, bhante, sugatiṁ gaccheyyan”ti?	4	
PA_bu-vb_ss4:4.6.3	“Tena hi, bhagini, aggadānaṁ dehī”ti.	4	
PA_bu-vb_ss4:4.6.4	“Kiṁ, bhante, aggadānan”ti?	4	
PA_bu-vb_ss4:4.6.5	“Methunadhamman”ti.	4	
PA_bu-vb_ss4:4.6.6	Tassa kukkuccaṁ ahosi …pe…	4	
PA_bu-vb_ss4:4.6.7	“āpattiṁ tvaṁ, bhikkhu, āpanno saṅghādisesan”ti.	4	
PA_bu-vb_ss4:4.6.8	Attakāmapāricariyasikkhāpadaṁ niṭṭhitaṁ catutthaṁ.	4	
