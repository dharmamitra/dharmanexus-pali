segmentnr	original	folio	analyzed
PA_mn_36:0.1	Majjhima Nikāya 36	0	
PA_mn_36:0.2	Mahāsaccakasutta	0	
PA_mn_36:1.1	Evaṁ me sutaṁ—	1	
PA_mn_36:1.2	ekaṁ samayaṁ bhagavā vesāliyaṁ viharati mahāvane kūṭāgārasālāyaṁ.	1	
PA_mn_36:2.1	Tena kho pana samayena bhagavā pubbaṇhasamayaṁ sunivattho hoti pattacīvaramādāya vesāliṁ piṇḍāya pavisitukāmo.	2	
PA_mn_36:3.1	Atha kho saccako nigaṇṭhaputto jaṅghāvihāraṁ anucaṅkamamāno anuvicaramāno yena mahāvanaṁ kūṭāgārasālā tenupasaṅkami.	3	
PA_mn_36:3.2	Addasā kho āyasmā ānando saccakaṁ nigaṇṭhaputtaṁ dūratova āgacchantaṁ.	3	
PA_mn_36:3.3	Disvāna bhagavantaṁ etadavoca:	3	
PA_mn_36:3.4	“ayaṁ, bhante, saccako nigaṇṭhaputto āgacchati bhassappavādako paṇḍitavādo sādhusammato bahujanassa.	3	
PA_mn_36:3.5	Eso kho, bhante, avaṇṇakāmo buddhassa, avaṇṇakāmo dhammassa, avaṇṇakāmo saṅghassa.	3	
PA_mn_36:3.6	Sādhu, bhante, bhagavā muhuttaṁ nisīdatu anukampaṁ upādāyā”ti.	3	
PA_mn_36:3.7	Nisīdi bhagavā paññatte āsane.	3	
PA_mn_36:3.8_0	Atha kho saccako nigaṇṭhaputto yena bhagavā tenupasaṅkami; upasaṅkamitvā bhagavatā	3	
PA_mn_36:3.8_1	saddhiṁ sammodi, sammodanīyaṁ kathaṁ sāraṇīyaṁ vītisāretvā ekamantaṁ nisīdi. Ekamantaṁ	3	
PA_mn_36:3.8_2	nisinno kho saccako nigaṇṭhaputto bhagavantaṁ etadavoca:	3	
PA_mn_36:4.1	“Santi, bho gotama, eke samaṇabrāhmaṇā kāyabhāvanānuyogamanuyuttā viharanti, no cittabhāvanaṁ.	4	
PA_mn_36:4.2	Phusanti hi te, bho gotama, sārīrikaṁ dukkhaṁ vedanaṁ.	4	
PA_mn_36:4.3_0	Bhūtapubbaṁ, bho gotama, sārīrikāya dukkhāya vedanāya phuṭṭhassa sato ūrukkhambhopi	4	
PA_mn_36:4.3_1	nāma bhavissati, hadayampi nāma phalissati, uṇhampi lohitaṁ mukhato uggamissati,	4	
PA_mn_36:4.3_2	ummādampi pāpuṇissati cittakkhepaṁ.	4	
PA_mn_36:4.4	Tassa kho etaṁ, bho gotama, kāyanvayaṁ cittaṁ hoti, kāyassa vasena vattati.	4	
PA_mn_36:4.5	Taṁ kissa hetu?	4	
PA_mn_36:4.6	Abhāvitattā cittassa.	4	
PA_mn_36:4.7	Santi pana, bho gotama, eke samaṇabrāhmaṇā cittabhāvanānuyogamanuyuttā viharanti, no kāyabhāvanaṁ.	4	
PA_mn_36:4.8	Phusanti hi te, bho gotama, cetasikaṁ dukkhaṁ vedanaṁ.	4	
PA_mn_36:4.9_0	Bhūtapubbaṁ, bho gotama, cetasikāya dukkhāya vedanāya phuṭṭhassa sato ūrukkhambhopi	4	
PA_mn_36:4.9_1	nāma bhavissati, hadayampi nāma phalissati, uṇhampi lohitaṁ mukhato uggamissati,	4	
PA_mn_36:4.9_2	ummādampi pāpuṇissati cittakkhepaṁ.	4	
PA_mn_36:4.10	Tassa kho eso, bho gotama, cittanvayo kāyo hoti, cittassa vasena vattati.	4	
PA_mn_36:4.11	Taṁ kissa hetu?	4	
PA_mn_36:4.12	Abhāvitattā kāyassa.	4	
PA_mn_36:4.13	Tassa mayhaṁ, bho gotama, evaṁ hoti:	4	
PA_mn_36:4.14	‘addhā bhoto gotamassa sāvakā cittabhāvanānuyogamanuyuttā viharanti, no kāyabhāvanan’”ti.	4	
PA_mn_36:5.1	“Kinti pana te, aggivessana, kāyabhāvanā sutā”ti?	5	
PA_mn_36:5.2	“Seyyathidaṁ—	5	
PA_mn_36:5.3	nando vaccho, kiso saṅkicco, makkhali gosālo—	5	
PA_mn_36:5.4	etehi, bho gotama, acelakā muttācārā hatthāpalekhanā naehibhaddantikā natiṭṭhabhaddantikā na abhihaṭaṁ na uddissakataṁ na nimantanaṁ sādiyanti,	5	
PA_mn_36:5.5_0	te na kumbhimukhā paṭiggaṇhanti na kaḷopimukhā paṭiggaṇhanti na eḷakamantaraṁ na	5	
PA_mn_36:5.5_1	daṇḍamantaraṁ na musalamantaraṁ na dvinnaṁ bhuñjamānānaṁ na gabbhiniyā na pāyamānāya	5	
PA_mn_36:5.5_2	na purisantaragatāya na saṅkittīsu na yattha sā upaṭṭhito hoti na yattha makkhikā	5	
PA_mn_36:5.5_3	saṇḍasaṇḍacārinī, na macchaṁ na maṁsaṁ na suraṁ na merayaṁ na thusodakaṁ pivanti.	5	
PA_mn_36:5.6	Te ekāgārikā vā honti ekālopikā, dvāgārikā vā honti dvālopikā …pe… sattāgārikā vā honti sattālopikā.	5	
PA_mn_36:5.7	Ekissāpi dattiyā yāpenti, dvīhipi dattīhi yāpenti …pe… sattahipi dattīhi yāpenti.	5	
PA_mn_36:5.8	Ekāhikampi āhāraṁ āhārenti, dvīhikampi āhāraṁ āhārenti …pe… sattāhikampi āhāraṁ āhārenti. Iti evarūpaṁ addhamāsikampi pariyāyabhattabhojanānuyogamanuyuttā viharantī”ti.	5	
PA_mn_36:6.1	“Kiṁ pana te, aggivessana, tāvatakeneva yāpentī”ti?	6	
PA_mn_36:6.2	“No hidaṁ, bho gotama.	6	
PA_mn_36:6.3	Appekadā, bho gotama, uḷārāni uḷārāni khādanīyāni khādanti, uḷārāni uḷārāni bhojanāni bhuñjanti, uḷārāni uḷārāni sāyanīyāni sāyanti, uḷārāni uḷārāni pānāni pivanti.	6	
PA_mn_36:6.4	Te imaṁ kāyaṁ balaṁ gāhenti nāma, brūhenti nāma, medenti nāmā”ti.	6	
PA_mn_36:6.5	“Yaṁ kho te, aggivessana, purimaṁ pahāya pacchā upacinanti, evaṁ imassa kāyassa ācayāpacayo hoti.	6	
PA_mn_36:6.6	Kinti pana te, aggivessana, cittabhāvanā sutā”ti?	6	
PA_mn_36:6.7	Cittabhāvanāya kho saccako nigaṇṭhaputto bhagavatā puṭṭho samāno na sampāyāsi.	6	
PA_mn_36:7.1	Atha kho bhagavā saccakaṁ nigaṇṭhaputtaṁ etadavoca:	7	
PA_mn_36:7.2	“yāpi kho te esā, aggivessana, purimā kāyabhāvanā bhāsitā sāpi ariyassa vinaye no dhammikā kāyabhāvanā.	7	
PA_mn_36:7.3	Kāyabhāvanampi kho tvaṁ, aggivessana, na aññāsi, kuto pana tvaṁ cittabhāvanaṁ jānissasi?	7	
PA_mn_36:7.4	Api ca, aggivessana, yathā abhāvitakāyo ca hoti abhāvitacitto ca, bhāvitakāyo ca hoti bhāvitacitto ca.	7	
PA_mn_36:7.5	Taṁ suṇāhi, sādhukaṁ manasi karohi, bhāsissāmī”ti.	7	
PA_mn_36:7.6	“Evaṁ, bho”ti kho saccako nigaṇṭhaputto bhagavato paccassosi.	7	
PA_mn_36:7.7	Bhagavā etadavoca:	7	
PA_mn_36:8.1	“Kathañca, aggivessana, abhāvitakāyo ca hoti abhāvitacitto ca?	8	
PA_mn_36:8.2	Idha, aggivessana, assutavato puthujjanassa uppajjati sukhā vedanā.	8	
PA_mn_36:8.3	So sukhāya vedanāya phuṭṭho samāno sukhasārāgī ca hoti sukhasārāgitañca āpajjati.	8	
PA_mn_36:8.4	Tassa sā sukhā vedanā nirujjhati.	8	
PA_mn_36:8.5	Sukhāya vedanāya nirodhā uppajjati dukkhā vedanā.	8	
PA_mn_36:8.6	So dukkhāya vedanāya phuṭṭho samāno socati kilamati paridevati urattāḷiṁ kandati sammohaṁ āpajjati.	8	
PA_mn_36:8.7	Tassa kho esā, aggivessana, uppannāpi sukhā vedanā cittaṁ pariyādāya tiṭṭhati abhāvitattā kāyassa, uppannāpi dukkhā vedanā cittaṁ pariyādāya tiṭṭhati abhāvitattā cittassa.	8	
PA_mn_36:8.8_0	Yassa kassaci, aggivessana, evaṁ ubhatopakkhaṁ uppannāpi sukhā vedanā cittaṁ pariyādāya	8	
PA_mn_36:8.8_1	tiṭṭhati abhāvitattā kāyassa, uppannāpi dukkhā vedanā cittaṁ pariyādāya tiṭṭhati	8	
PA_mn_36:8.8_2	abhāvitattā cittassa, evaṁ kho, aggivessana, abhāvitakāyo ca hoti abhāvitacitto ca.	8	
PA_mn_36:9.1	Kathañca, aggivessana, bhāvitakāyo ca hoti bhāvitacitto ca?	9	
PA_mn_36:9.2	Idha, aggivessana, sutavato ariyasāvakassa uppajjati sukhā vedanā.	9	
PA_mn_36:9.3	So sukhāya vedanāya phuṭṭho samāno na sukhasārāgī ca hoti, na sukhasārāgitañca āpajjati.	9	
PA_mn_36:9.4	Tassa sā sukhā vedanā nirujjhati.	9	
PA_mn_36:9.5	Sukhāya vedanāya nirodhā uppajjati dukkhā vedanā.	9	
PA_mn_36:9.6	So dukkhāya vedanāya phuṭṭho samāno na socati na kilamati na paridevati na urattāḷiṁ kandati na sammohaṁ āpajjati.	9	
PA_mn_36:9.7	Tassa kho esā, aggivessana, uppannāpi sukhā vedanā cittaṁ na pariyādāya tiṭṭhati bhāvitattā kāyassa, uppannāpi dukkhā vedanā cittaṁ na pariyādāya tiṭṭhati bhāvitattā cittassa.	9	
PA_mn_36:9.8_0	Yassa kassaci, aggivessana, evaṁ ubhatopakkhaṁ uppannāpi sukhā vedanā cittaṁ na pariyādāya	9	
PA_mn_36:9.8_1	tiṭṭhati bhāvitattā kāyassa, uppannāpi dukkhā vedanā cittaṁ na pariyādāya tiṭṭhati	9	
PA_mn_36:9.8_2	bhāvitattā cittassa. Evaṁ kho, aggivessana, bhāvitakāyo ca hoti bhāvitacitto cā”ti.	9	
PA_mn_36:10.1	“Evaṁ pasanno ahaṁ bhoto gotamassa.	10	
PA_mn_36:10.2	Bhavañhi gotamo bhāvitakāyo ca hoti bhāvitacitto cā”ti.	10	
PA_mn_36:10.3	“Addhā kho te ayaṁ, aggivessana, āsajja upanīya vācā bhāsitā,	10	
PA_mn_36:10.4	api ca te ahaṁ byākarissāmi.	10	
PA_mn_36:10.5_0	Yato kho ahaṁ, aggivessana, kesamassuṁ ohāretvā kāsāyāni vatthāni acchādetvā agārasmā	10	
PA_mn_36:10.5_1	anagāriyaṁ pabbajito, taṁ vata me uppannā vā sukhā vedanā cittaṁ pariyādāya ṭhassati,	10	
PA_mn_36:10.5_2	uppannā vā dukkhā vedanā cittaṁ pariyādāya ṭhassatīti netaṁ ṭhānaṁ vijjatī”ti.	10	
PA_mn_36:11.1_0	“Na hi nūna bhoto gotamassa uppajjati tathārūpā sukhā vedanā yathārūpā uppannā sukhā	11	
PA_mn_36:11.1_1	vedanā cittaṁ pariyādāya tiṭṭheyya; na hi nūna bhoto gotamassa uppajjati tathārūpā	11	
PA_mn_36:11.1_2	dukkhā vedanā yathārūpā uppannā dukkhā vedanā cittaṁ pariyādāya tiṭṭheyyā”ti.	11	
PA_mn_36:12.1	“Kiñhi no siyā, aggivessana?	12	
PA_mn_36:12.2	Idha me, aggivessana, pubbeva sambodhā anabhisambuddhassa bodhisattasseva sato etadahosi:	12	
PA_mn_36:12.3	‘sambādho gharāvāso rajāpatho, abbhokāso pabbajjā.	12	
PA_mn_36:12.4	Nayidaṁ sukaraṁ agāraṁ ajjhāvasatā ekantaparipuṇṇaṁ ekantaparisuddhaṁ saṅkhalikhitaṁ brahmacariyaṁ carituṁ.	12	
PA_mn_36:12.5	Yannūnāhaṁ kesamassuṁ ohāretvā kāsāyāni vatthāni acchādetvā agārasmā anagāriyaṁ pabbajeyyan’ti.	12	
PA_mn_36:13.1_0	So kho ahaṁ, aggivessana, aparena samayena daharova samāno, susukāḷakeso bhadrena	13	
PA_mn_36:13.1_1	yobbanena samannāgato paṭhamena vayasā, akāmakānaṁ mātāpitūnaṁ assumukhānaṁ rudantānaṁ,	13	
PA_mn_36:13.1_2	kesamassuṁ ohāretvā kāsāyāni vatthāni acchādetvā agārasmā anagāriyaṁ pabbajiṁ.	13	
PA_mn_36:13.2	So evaṁ pabbajito samāno kiṅkusalagavesī anuttaraṁ santivarapadaṁ pariyesamāno yena āḷāro kālāmo tenupasaṅkamiṁ; upasaṅkamitvā āḷāraṁ kālāmaṁ etadavocaṁ:	13	
PA_mn_36:13.3	‘icchāmahaṁ, āvuso kālāma, imasmiṁ dhammavinaye brahmacariyaṁ caritun’ti.	13	
PA_mn_36:13.4	Evaṁ vutte, aggivessana, āḷāro kālāmo maṁ etadavoca:	13	
PA_mn_36:13.5	‘viharatāyasmā,	13	
PA_mn_36:13.6	tādiso ayaṁ dhammo yattha viññū puriso nacirasseva sakaṁ ācariyakaṁ sayaṁ abhiññā sacchikatvā upasampajja vihareyyā’ti.	13	
PA_mn_36:13.7	So kho ahaṁ, aggivessana, nacirasseva khippameva taṁ dhammaṁ pariyāpuṇiṁ.	13	
PA_mn_36:13.8	So kho ahaṁ, aggivessana, tāvatakeneva oṭṭhapahatamattena lapitalāpanamattena ñāṇavādañca vadāmi theravādañca, ‘jānāmi passāmī’ti ca paṭijānāmi, ahañceva aññe ca.	13	
PA_mn_36:13.9	Tassa mayhaṁ, aggivessana, etadahosi:	13	
PA_mn_36:13.10	‘na kho āḷāro kālāmo imaṁ dhammaṁ kevalaṁ saddhāmattakena sayaṁ abhiññā sacchikatvā upasampajja viharāmīti pavedeti,	13	
PA_mn_36:13.11	addhā āḷāro kālāmo imaṁ dhammaṁ jānaṁ passaṁ viharatī’ti.	13	
PA_mn_36:13.12	Atha khvāhaṁ, aggivessana, yena āḷāro kālāmo tenupasaṅkamiṁ; upasaṅkamitvā āḷāraṁ kālāmaṁ etadavocaṁ:	13	
PA_mn_36:13.13	‘kittāvatā no, āvuso kālāma, imaṁ dhammaṁ sayaṁ abhiññā sacchikatvā upasampajja viharāmīti pavedesī’ti?	13	
PA_mn_36:13.14	Evaṁ vutte, aggivessana, āḷāro kālāmo ākiñcaññāyatanaṁ pavedesi.	13	
PA_mn_36:13.15	Tassa mayhaṁ, aggivessana, etadahosi:	13	
PA_mn_36:13.16	‘na kho āḷārasseva kālāmassa atthi saddhā, mayhampatthi saddhā;	13	
PA_mn_36:13.17	na kho āḷārasseva kālāmassa atthi vīriyaṁ, mayhampatthi vīriyaṁ;	13	
PA_mn_36:13.18	na kho āḷārasseva kālāmassa atthi sati, mayhampatthi sati;	13	
PA_mn_36:13.19	na kho āḷārasseva kālāmassa atthi samādhi, mayhampatthi samādhi;	13	
PA_mn_36:13.20	na kho āḷārasseva kālāmassa atthi paññā, mayhampatthi paññā;	13	
PA_mn_36:13.21	yannūnāhaṁ yaṁ dhammaṁ āḷāro kālāmo sayaṁ abhiññā sacchikatvā upasampajja viharāmīti pavedeti tassa dhammassa sacchikiriyāya padaheyyan’ti.	13	
PA_mn_36:13.22	So kho ahaṁ, aggivessana, nacirasseva khippameva taṁ dhammaṁ sayaṁ abhiññā sacchikatvā upasampajja vihāsiṁ.	13	
PA_mn_36:14.1	Atha khvāhaṁ, aggivessana, yena āḷāro kālāmo tenupasaṅkamiṁ; upasaṅkamitvā āḷāraṁ kālāmaṁ etadavocaṁ:	14	
PA_mn_36:14.2	‘ettāvatā no, āvuso kālāma, imaṁ dhammaṁ sayaṁ abhiññā sacchikatvā upasampajja pavedesī’ti?	14	
PA_mn_36:14.3	‘Ettāvatā kho ahaṁ, āvuso, imaṁ dhammaṁ sayaṁ abhiññā sacchikatvā upasampajja pavedemī’ti.	14	
PA_mn_36:14.4	‘Ahampi kho, āvuso, ettāvatā imaṁ dhammaṁ sayaṁ abhiññā sacchikatvā upasampajja viharāmī’ti.	14	
PA_mn_36:14.5	‘Lābhā no, āvuso, suladdhaṁ no, āvuso,	14	
PA_mn_36:14.6	ye mayaṁ āyasmantaṁ tādisaṁ sabrahmacāriṁ passāma.	14	
PA_mn_36:14.7	Iti yāhaṁ dhammaṁ sayaṁ abhiññā sacchikatvā upasampajja pavedemi taṁ tvaṁ dhammaṁ sayaṁ abhiññā sacchikatvā upasampajja viharasi;	14	
PA_mn_36:14.8	yaṁ tvaṁ dhammaṁ sayaṁ abhiññā sacchikatvā upasampajja viharasi tamahaṁ dhammaṁ sayaṁ abhiññā sacchikatvā upasampajja pavedemi.	14	
PA_mn_36:14.9	Iti yāhaṁ dhammaṁ jānāmi taṁ tvaṁ dhammaṁ jānāsi; yaṁ tvaṁ dhammaṁ jānāsi tamahaṁ dhammaṁ jānāmi.	14	
PA_mn_36:14.10	Iti yādiso ahaṁ tādiso tuvaṁ, yādiso tuvaṁ tādiso ahaṁ.	14	
PA_mn_36:14.11	Ehi dāni, āvuso, ubhova santā imaṁ gaṇaṁ pariharāmā’ti.	14	
PA_mn_36:14.12	Iti kho, aggivessana, āḷāro kālāmo ācariyo me samāno attano antevāsiṁ maṁ samānaṁ attanā samasamaṁ ṭhapesi, uḷārāya ca maṁ pūjāya pūjesi.	14	
PA_mn_36:14.13	Tassa mayhaṁ, aggivessana, etadahosi:	14	
PA_mn_36:14.14	‘nāyaṁ dhammo nibbidāya na virāgāya na nirodhāya na upasamāya na abhiññāya na sambodhāya na nibbānāya saṁvattati, yāvadeva ākiñcaññāyatanūpapattiyā’ti.	14	
PA_mn_36:14.15	So kho ahaṁ, aggivessana, taṁ dhammaṁ analaṅkaritvā tasmā dhammā nibbijja apakkamiṁ.	14	
PA_mn_36:15.1	So kho ahaṁ, aggivessana, kiṅkusalagavesī anuttaraṁ santivarapadaṁ pariyesamāno yena udako rāmaputto tenupasaṅkamiṁ; upasaṅkamitvā udakaṁ rāmaputtaṁ etadavocaṁ:	15	
PA_mn_36:15.2	‘icchāmahaṁ, āvuso, imasmiṁ dhammavinaye brahmacariyaṁ caritun’ti.	15	
PA_mn_36:15.3	Evaṁ vutte, aggivessana, udako rāmaputto maṁ etadavoca:	15	
PA_mn_36:15.4	‘viharatāyasmā,	15	
PA_mn_36:15.5	tādiso ayaṁ dhammo yattha viññū puriso nacirasseva sakaṁ ācariyakaṁ sayaṁ abhiññā sacchikatvā upasampajja vihareyyā’ti.	15	
PA_mn_36:15.6	So kho ahaṁ, aggivessana, nacirasseva khippameva taṁ dhammaṁ pariyāpuṇiṁ.	15	
PA_mn_36:15.7	So kho ahaṁ, aggivessana, tāvatakeneva oṭṭhapahatamattena lapitalāpanamattena ñāṇavādañca vadāmi theravādañca, ‘jānāmi passāmī’ti ca paṭijānāmi, ahañceva aññe ca.	15	
PA_mn_36:15.8	Tassa mayhaṁ, aggivessana, etadahosi:	15	
PA_mn_36:15.9	‘na kho rāmo imaṁ dhammaṁ kevalaṁ saddhāmattakena sayaṁ abhiññā sacchikatvā upasampajja viharāmīti pavedesi.	15	
PA_mn_36:15.10	Addhā rāmo imaṁ dhammaṁ jānaṁ passaṁ vihāsī’ti.	15	
PA_mn_36:15.11	Atha khvāhaṁ, aggivessana, yena udako rāmaputto tenupasaṅkamiṁ; upasaṅkamitvā udakaṁ rāmaputtaṁ etadavocaṁ:	15	
PA_mn_36:15.12	‘kittāvatā no āvuso rāmo imaṁ dhammaṁ sayaṁ abhiññā sacchikatvā upasampajja viharāmīti pavedesī’ti?	15	
PA_mn_36:15.13	Evaṁ vutte, aggivessana, udako rāmaputto nevasaññānāsaññāyatanaṁ pavedesi.	15	
PA_mn_36:15.14	Tassa mayhaṁ, aggivessana, etadahosi:	15	
PA_mn_36:15.15	‘na kho rāmasseva ahosi saddhā, mayhampatthi saddhā;	15	
PA_mn_36:15.16	na kho rāmasseva ahosi vīriyaṁ, mayhampatthi vīriyaṁ;	15	
PA_mn_36:15.17	na kho rāmasseva ahosi sati, mayhampatthi sati;	15	
PA_mn_36:15.18	na kho rāmasseva ahosi samādhi, mayhampatthi samādhi;	15	
PA_mn_36:15.19	na kho rāmasseva ahosi paññā, mayhampatthi paññā;	15	
PA_mn_36:15.20	yannūnāhaṁ yaṁ dhammaṁ rāmo sayaṁ abhiññā sacchikatvā upasampajja viharāmīti pavedesi tassa dhammassa sacchikiriyāya padaheyyan’ti.	15	
PA_mn_36:15.21	So kho ahaṁ, aggivessana, nacirasseva khippameva taṁ dhammaṁ sayaṁ abhiññā sacchikatvā upasampajja vihāsiṁ.	15	
PA_mn_36:15.22	Atha khvāhaṁ, aggivessana, yena udako rāmaputto tenupasaṅkamiṁ; upasaṅkamitvā udakaṁ rāmaputtaṁ etadavocaṁ:	15	
PA_mn_36:15.23	‘ettāvatā no āvuso rāmo imaṁ dhammaṁ sayaṁ abhiññā sacchikatvā upasampajja pavedesī’ti?	15	
PA_mn_36:15.24	‘Ettāvatā kho āvuso rāmo imaṁ dhammaṁ sayaṁ abhiññā sacchikatvā upasampajja pavedesī’ti.	15	
PA_mn_36:15.25	‘Ahampi kho, āvuso, ettāvatā imaṁ dhammaṁ sayaṁ abhiññā sacchikatvā upasampajja viharāmī’ti.	15	
PA_mn_36:15.26	‘Lābhā no, āvuso, suladdhaṁ no, āvuso,	15	
PA_mn_36:15.27	ye mayaṁ āyasmantaṁ tādisaṁ sabrahmacāriṁ passāma.	15	
PA_mn_36:15.28_0	Iti yaṁ dhammaṁ rāmo sayaṁ abhiññā sacchikatvā upasampajja pavedesi, taṁ tvaṁ dhammaṁ	15	
PA_mn_36:15.28_1	sayaṁ abhiññā sacchikatvā upasampajja viharasi; yaṁ tvaṁ dhammaṁ sayaṁ abhiññā sacchikatvā	15	
PA_mn_36:15.28_2	upasampajja viharasi, taṁ dhammaṁ rāmo sayaṁ abhiññā sacchikatvā upasampajja pavedesi.	15	
PA_mn_36:15.29	Iti yaṁ dhammaṁ rāmo abhiññāsi taṁ tvaṁ dhammaṁ jānāsi; yaṁ tvaṁ dhammaṁ jānāsi taṁ dhammaṁ rāmo abhiññāsi.	15	
PA_mn_36:15.30	Iti yādiso rāmo ahosi tādiso tuvaṁ; yādiso tuvaṁ tādiso rāmo ahosi.	15	
PA_mn_36:15.31	Ehi dāni, āvuso, tuvaṁ imaṁ gaṇaṁ pariharā’ti.	15	
PA_mn_36:15.32	Iti kho, aggivessana, udako rāmaputto sabrahmacārī me samāno ācariyaṭṭhāne ca maṁ ṭhapesi, uḷārāya ca maṁ pūjāya pūjesi.	15	
PA_mn_36:15.33	Tassa mayhaṁ, aggivessana, etadahosi:	15	
PA_mn_36:15.34	‘nāyaṁ dhammo nibbidāya na virāgāya na nirodhāya na upasamāya na abhiññāya na sambodhāya na nibbānāya saṁvattati, yāvadeva nevasaññānāsaññāyatanūpapattiyā’ti.	15	
PA_mn_36:15.35	So kho ahaṁ, aggivessana, taṁ dhammaṁ analaṅkaritvā tasmā dhammā nibbijja apakkamiṁ.	15	
PA_mn_36:16.1	So kho ahaṁ, aggivessana, kiṅkusalagavesī anuttaraṁ santivarapadaṁ pariyesamāno magadhesu anupubbena cārikaṁ caramāno yena uruvelā senānigamo tadavasariṁ.	16	
PA_mn_36:16.2	Tatthaddasaṁ ramaṇīyaṁ bhūmibhāgaṁ, pāsādikañca vanasaṇḍaṁ, nadiñca sandantiṁ setakaṁ supatitthaṁ ramaṇīyaṁ, samantā ca gocaragāmaṁ.	16	
PA_mn_36:16.3	Tassa mayhaṁ, aggivessana, etadahosi:	16	
PA_mn_36:16.4	‘ramaṇīyo vata bho bhūmibhāgo, pāsādiko ca vanasaṇḍo, nadī ca sandati setakā supatitthā ramaṇīyā, samantā ca gocaragāmo.	16	
PA_mn_36:16.5	Alaṁ vatidaṁ kulaputtassa padhānatthikassa padhānāyā’ti.	16	
PA_mn_36:16.6	So kho ahaṁ, aggivessana, tattheva nisīdiṁ	16	
PA_mn_36:16.7	‘alamidaṁ padhānāyā’ti.	16	
PA_mn_36:17.1	Apissumaṁ, aggivessana, tisso upamā paṭibhaṁsu anacchariyā pubbe assutapubbā.	17	
PA_mn_36:17.2	Seyyathāpi, aggivessana, allaṁ kaṭṭhaṁ sasnehaṁ udake nikkhittaṁ.	17	
PA_mn_36:17.3	Atha puriso āgaccheyya uttarāraṇiṁ ādāya:	17	
PA_mn_36:17.4	‘aggiṁ abhinibbattessāmi, tejo pātukarissāmī’ti.	17	
PA_mn_36:17.5	Taṁ kiṁ maññasi, aggivessana,	17	
PA_mn_36:17.6	api nu so puriso amuṁ allaṁ kaṭṭhaṁ sasnehaṁ, udake nikkhittaṁ, uttarāraṇiṁ ādāya abhimanthento aggiṁ abhinibbatteyya, tejo pātukareyyā”ti?	17	
PA_mn_36:17.7	“No hidaṁ, bho gotama”.	17	
PA_mn_36:17.8	“Taṁ kissa hetu”?	17	
PA_mn_36:17.9	“Aduñhi, bho gotama, allaṁ kaṭṭhaṁ sasnehaṁ, tañca pana udake nikkhittaṁ.	17	
PA_mn_36:17.10	Yāvadeva ca pana so puriso kilamathassa vighātassa bhāgī assā”ti.	17	
PA_mn_36:17.11_0	“Evameva kho, aggivessana, ye hi keci samaṇā vā brāhmaṇā vā kāyena ceva cittena ca	17	
PA_mn_36:17.11_1	kāmehi avūpakaṭṭhā viharanti, yo ca nesaṁ kāmesu kāmacchando kāmasneho kāmamucchā	17	
PA_mn_36:17.11_2	kāmapipāsā kāmapariḷāho, so ca ajjhattaṁ na suppahīno hoti, na suppaṭippassaddho,	17	
PA_mn_36:17.11_3	opakkamikā cepi te bhonto samaṇabrāhmaṇā dukkhā tibbā kharā kaṭukā vedanā vedayanti,	17	
PA_mn_36:17.11_4	abhabbāva te ñāṇāya dassanāya anuttarāya sambodhāya.	17	
PA_mn_36:17.12	No cepi te bhonto samaṇabrāhmaṇā opakkamikā dukkhā tibbā kharā kaṭukā vedanā vedayanti, abhabbāva te ñāṇāya dassanāya anuttarāya sambodhāya.	17	
PA_mn_36:17.13	Ayaṁ kho maṁ, aggivessana, paṭhamā upamā paṭibhāsi anacchariyā pubbe assutapubbā.	17	
PA_mn_36:18.1	Aparāpi kho maṁ, aggivessana, dutiyā upamā paṭibhāsi anacchariyā pubbe assutapubbā.	18	
PA_mn_36:18.2	Seyyathāpi, aggivessana, allaṁ kaṭṭhaṁ sasnehaṁ, ārakā udakā thale nikkhittaṁ.	18	
PA_mn_36:18.3	Atha puriso āgaccheyya uttarāraṇiṁ ādāya:	18	
PA_mn_36:18.4	‘aggiṁ abhinibbattessāmi, tejo pātukarissāmī’ti.	18	
PA_mn_36:18.5	Taṁ kiṁ maññasi, aggivessana,	18	
PA_mn_36:18.6	api nu so puriso amuṁ allaṁ kaṭṭhaṁ sasnehaṁ, ārakā udakā thale nikkhittaṁ, uttarāraṇiṁ ādāya abhimanthento aggiṁ abhinibbatteyya tejo pātukareyyā”ti?	18	
PA_mn_36:18.7	“No hidaṁ, bho gotama”.	18	
PA_mn_36:18.8	“Taṁ kissa hetu”?	18	
PA_mn_36:18.9	“Aduñhi, bho gotama, allaṁ kaṭṭhaṁ sasnehaṁ, kiñcāpi ārakā udakā thale nikkhittaṁ.	18	
PA_mn_36:18.10	Yāvadeva ca pana so puriso kilamathassa vighātassa bhāgī assā”ti.	18	
PA_mn_36:18.11_0	“Evameva kho, aggivessana, ye hi keci samaṇā vā brāhmaṇā vā kāyena ceva cittena ca	18	
PA_mn_36:18.11_1	kāmehi vūpakaṭṭhā viharanti, yo ca nesaṁ kāmesu kāmacchando kāmasneho kāmamucchā	18	
PA_mn_36:18.11_2	kāmapipāsā kāmapariḷāho so ca ajjhattaṁ na suppahīno hoti, na suppaṭippassaddho,	18	
PA_mn_36:18.11_3	opakkamikā cepi te bhonto samaṇabrāhmaṇā dukkhā tibbā kharā kaṭukā vedanā vedayanti,	18	
PA_mn_36:18.11_4	abhabbāva te ñāṇāya dassanāya anuttarāya sambodhāya. No cepi te bhonto samaṇabrāhmaṇā	18	
PA_mn_36:18.11_5	opakkamikā dukkhā tibbā kharā kaṭukā vedanā vedayanti, abhabbāva te ñāṇāya dassanāya	18	
PA_mn_36:18.11_6	anuttarāya sambodhāya.	18	
PA_mn_36:18.12	Ayaṁ kho maṁ, aggivessana, dutiyā upamā paṭibhāsi anacchariyā pubbe assutapubbā	18	
PA_mn_36:19.1	Aparāpi kho maṁ, aggivessana, tatiyā upamā paṭibhāsi anacchariyā pubbe assutapubbā.	19	
PA_mn_36:19.2	Seyyathāpi, aggivessana, sukkhaṁ kaṭṭhaṁ koḷāpaṁ, ārakā udakā thale nikkhittaṁ.	19	
PA_mn_36:19.3	Atha puriso āgaccheyya uttarāraṇiṁ ādāya:	19	
PA_mn_36:19.4	‘aggiṁ abhinibbattessāmi, tejo pātukarissāmī’ti.	19	
PA_mn_36:19.5	Taṁ kiṁ maññasi, aggivessana,	19	
PA_mn_36:19.6	api nu so puriso amuṁ sukkhaṁ kaṭṭhaṁ koḷāpaṁ, ārakā udakā thale nikkhittaṁ, uttarāraṇiṁ ādāya abhimanthento aggiṁ abhinibbatteyya, tejo pātukareyyā”ti?	19	
PA_mn_36:19.7	“Evaṁ, bho gotama”.	19	
PA_mn_36:19.8	“Taṁ kissa hetu”?	19	
PA_mn_36:19.9	“Aduñhi, bho gotama, sukkhaṁ kaṭṭhaṁ koḷāpaṁ, tañca pana ārakā udakā thale nikkhittan”ti.	19	
PA_mn_36:19.10_0	“Evameva kho, aggivessana, ye hi keci samaṇā vā brāhmaṇā vā kāyena ceva cittena ca	19	
PA_mn_36:19.10_1	kāmehi vūpakaṭṭhā viharanti, yo ca nesaṁ kāmesu kāmacchando kāmasneho kāmamucchā	19	
PA_mn_36:19.10_2	kāmapipāsā kāmapariḷāho, so ca ajjhattaṁ suppahīno hoti suppaṭippassaddho, opakkamikā	19	
PA_mn_36:19.10_3	cepi te bhonto samaṇabrāhmaṇā dukkhā tibbā kharā kaṭukā vedanā vedayanti, bhabbāva	19	
PA_mn_36:19.10_4	te ñāṇāya dassanāya anuttarāya sambodhāya. No cepi te bhonto samaṇabrāhmaṇā opakkamikā	19	
PA_mn_36:19.10_5	dukkhā tibbā kharā kaṭukā vedanā vedayanti, bhabbāva te ñāṇāya dassanāya anuttarāya sambodhāya.	19	
PA_mn_36:19.11	Ayaṁ kho maṁ, aggivessana, tatiyā upamā paṭibhāsi anacchariyā pubbe assutapubbā.	19	
PA_mn_36:19.12	Imā kho maṁ, aggivessana, tisso upamā paṭibhaṁsu anacchariyā pubbe assutapubbā.	19	
PA_mn_36:20.1	Tassa mayhaṁ, aggivessana, etadahosi:	20	
PA_mn_36:20.2	‘yannūnāhaṁ dantebhi dantamādhāya, jivhāya tāluṁ āhacca, cetasā cittaṁ abhiniggaṇheyyaṁ abhinippīḷeyyaṁ abhisantāpeyyan’ti.	20	
PA_mn_36:20.3	So kho ahaṁ, aggivessana, dantebhi dantamādhāya, jivhāya tāluṁ āhacca, cetasā cittaṁ abhiniggaṇhāmi abhinippīḷemi abhisantāpemi.	20	
PA_mn_36:20.4	Tassa mayhaṁ, aggivessana, dantebhi dantamādhāya jivhāya tāluṁ āhacca cetasā cittaṁ abhiniggaṇhato abhinippīḷayato abhisantāpayato kacchehi sedā muccanti.	20	
PA_mn_36:20.5	Seyyathāpi, aggivessana, balavā puriso dubbalataraṁ purisaṁ sīse vā gahetvā khandhe vā gahetvā abhiniggaṇheyya abhinippīḷeyya abhisantāpeyya;	20	
PA_mn_36:20.6	evameva kho me, aggivessana, dantebhi dantamādhāya, jivhāya tāluṁ āhacca, cetasā cittaṁ abhiniggaṇhato abhinippīḷayato abhisantāpayato kacchehi sedā muccanti.	20	
PA_mn_36:20.7_0	Āraddhaṁ kho pana me, aggivessana, vīriyaṁ hoti asallīnaṁ, upaṭṭhitā sati asammuṭṭhā,	20	
PA_mn_36:20.7_1	sāraddho ca pana me kāyo hoti appaṭippassaddho teneva dukkhappadhānena padhānābhitunnassa sato.	20	
PA_mn_36:20.8	Evarūpāpi kho me, aggivessana, uppannā dukkhā vedanā cittaṁ na pariyādāya tiṭṭhati.	20	
PA_mn_36:21.1	Tassa mayhaṁ, aggivessana, etadahosi:	21	
PA_mn_36:21.2	‘yannūnāhaṁ appāṇakaṁyeva jhānaṁ jhāyeyyan’ti.	21	
PA_mn_36:21.3	So kho ahaṁ, aggivessana, mukhato ca nāsato ca assāsapassāse uparundhiṁ.	21	
PA_mn_36:21.4	Tassa mayhaṁ, aggivessana, mukhato ca nāsato ca assāsapassāsesu uparuddhesu kaṇṇasotehi vātānaṁ nikkhamantānaṁ adhimatto saddo hoti.	21	
PA_mn_36:21.5	Seyyathāpi nāma kammāragaggariyā dhamamānāya adhimatto saddo hoti;	21	
PA_mn_36:21.6	evameva kho me, aggivessana, mukhato ca nāsato ca assāsapassāsesu uparuddhesu kaṇṇasotehi vātānaṁ nikkhamantānaṁ adhimatto saddo hoti.	21	
PA_mn_36:21.7	Āraddhaṁ kho pana me, aggivessana, vīriyaṁ hoti asallīnaṁ upaṭṭhitā sati asammuṭṭhā. Sāraddho ca pana me kāyo hoti appaṭippassaddho teneva dukkhappadhānena padhānābhitunnassa sato.	21	
PA_mn_36:21.8	Evarūpāpi kho me, aggivessana, uppannā dukkhā vedanā cittaṁ na pariyādāya tiṭṭhati.	21	
PA_mn_36:22.1	Tassa mayhaṁ, aggivessana, etadahosi:	22	
PA_mn_36:22.2	‘yannūnāhaṁ appāṇakaṁyeva jhānaṁ jhāyeyyan’ti.	22	
PA_mn_36:22.3	So kho ahaṁ, aggivessana, mukhato ca nāsato ca kaṇṇato ca assāsapassāse uparundhiṁ.	22	
PA_mn_36:22.4	Tassa mayhaṁ, aggivessana, mukhato ca nāsato ca kaṇṇato ca assāsapassāsesu uparuddhesu adhimattā vātā muddhani ūhananti.	22	
PA_mn_36:22.5	Seyyathāpi, aggivessana, balavā puriso tiṇhena sikharena muddhani abhimattheyya;	22	
PA_mn_36:22.6	evameva kho me, aggivessana, mukhato ca nāsato ca kaṇṇato ca assāsapassāsesu uparuddhesu adhimattā vātā muddhani ūhananti.	22	
PA_mn_36:22.7	Āraddhaṁ kho pana me, aggivessana, vīriyaṁ hoti asallīnaṁ upaṭṭhitā sati asammuṭṭhā. Sāraddho ca pana me kāyo hoti appaṭippassaddho teneva dukkhappadhānena padhānābhitunnassa sato.	22	
PA_mn_36:22.8	Evarūpāpi kho me, aggivessana, uppannā dukkhā vedanā cittaṁ na pariyādāya tiṭṭhati.	22	
PA_mn_36:23.1	Tassa mayhaṁ, aggivessana, etadahosi:	23	
PA_mn_36:23.2	‘yannūnāhaṁ appāṇakaṁyeva jhānaṁ jhāyeyyan’ti.	23	
PA_mn_36:23.3	So kho ahaṁ, aggivessana, mukhato ca nāsato ca kaṇṇato ca assāsapassāse uparundhiṁ.	23	
PA_mn_36:23.4	Tassa mayhaṁ, aggivessana, mukhato ca nāsato ca kaṇṇato ca assāsapassāsesu uparuddhesu adhimattā sīse sīsavedanā honti.	23	
PA_mn_36:23.5	Seyyathāpi, aggivessana, balavā puriso daḷhena varattakkhaṇḍena sīse sīsaveṭhaṁ dadeyya;	23	
PA_mn_36:23.6	evameva kho me, aggivessana, mukhato ca nāsato ca kaṇṇato ca assāsapassāsesu uparuddhesu adhimattā sīse sīsavedanā honti.	23	
PA_mn_36:23.7	Āraddhaṁ kho pana me, aggivessana, vīriyaṁ hoti asallīnaṁ upaṭṭhitā sati asammuṭṭhā. Sāraddho ca pana me kāyo hoti appaṭippassaddho teneva dukkhappadhānena padhānābhitunnassa sato.	23	
PA_mn_36:23.8	Evarūpāpi kho me, aggivessana, uppannā dukkhā vedanā cittaṁ na pariyādāya tiṭṭhati.	23	
PA_mn_36:24.1	Tassa mayhaṁ, aggivessana, etadahosi:	24	
PA_mn_36:24.2	‘yannūnāhaṁ appāṇakaṁyeva jhānaṁ jhāyeyyan’ti.	24	
PA_mn_36:24.3	So kho ahaṁ, aggivessana, mukhato ca nāsato ca kaṇṇato ca assāsapassāse uparundhiṁ.	24	
PA_mn_36:24.4	Tassa mayhaṁ, aggivessana, mukhato ca nāsato ca kaṇṇato ca assāsapassāsesu uparuddhesu adhimattā vātā kucchiṁ parikantanti.	24	
PA_mn_36:24.5	Seyyathāpi, aggivessana, dakkho goghātako vā goghātakantevāsī vā tiṇhena govikantanena kucchiṁ parikanteyya;	24	
PA_mn_36:24.6	evameva kho me, aggivessana, mukhato ca nāsato ca kaṇṇato ca assāsapassāsesu uparuddhesu adhimattā vātā kucchiṁ parikantanti.	24	
PA_mn_36:24.7	Āraddhaṁ kho pana me, aggivessana, vīriyaṁ hoti asallīnaṁ upaṭṭhitā sati asammuṭṭhā. Sāraddho ca pana me kāyo hoti appaṭippassaddho teneva dukkhappadhānena padhānābhitunnassa sato.	24	
PA_mn_36:24.8	Evarūpāpi kho me, aggivessana, uppannā dukkhā vedanā cittaṁ na pariyādāya tiṭṭhati.	24	
PA_mn_36:25.1	Tassa mayhaṁ, aggivessana, etadahosi:	25	
PA_mn_36:25.2	‘yannūnāhaṁ appāṇakaṁyeva jhānaṁ jhāyeyyan’ti.	25	
PA_mn_36:25.3	So kho ahaṁ, aggivessana, mukhato ca nāsato ca kaṇṇato ca assāsapassāse uparundhiṁ.	25	
PA_mn_36:25.4	Tassa mayhaṁ, aggivessana, mukhato ca nāsato ca kaṇṇato ca assāsapassāsesu uparuddhesu adhimatto kāyasmiṁ ḍāho hoti.	25	
PA_mn_36:25.5	Seyyathāpi, aggivessana, dve balavanto purisā dubbalataraṁ purisaṁ nānābāhāsu gahetvā aṅgārakāsuyā santāpeyyuṁ samparitāpeyyuṁ;	25	
PA_mn_36:25.6	evameva kho me, aggivessana, mukhato ca nāsato ca kaṇṇato ca assāsapassāsesu uparuddhesu adhimatto kāyasmiṁ ḍāho hoti.	25	
PA_mn_36:25.7	Āraddhaṁ kho pana me, aggivessana, vīriyaṁ hoti asallīnaṁ upaṭṭhitā sati asammuṭṭhā. Sāraddho ca pana me kāyo hoti appaṭippassaddho teneva dukkhappadhānena padhānābhitunnassa sato.	25	
PA_mn_36:25.8	Evarūpāpi kho me, aggivessana, uppannā dukkhā vedanā cittaṁ na pariyādāya tiṭṭhati.	25	
PA_mn_36:26.1	Apissu maṁ, aggivessana, devatā disvā evamāhaṁsu:	26	
PA_mn_36:26.2	‘kālaṅkato samaṇo gotamo’ti.	26	
PA_mn_36:26.3	Ekaccā devatā evamāhaṁsu:	26	
PA_mn_36:26.4	‘na kālaṅkato samaṇo gotamo, api ca kālaṁ karotī’ti.	26	
PA_mn_36:26.5	Ekaccā devatā evamāhaṁsu:	26	
PA_mn_36:26.6	‘na kālaṅkato samaṇo gotamo, napi kālaṁ karoti, arahaṁ samaṇo gotamo, vihāro tveva so arahato evarūpo hotī’ti.	26	
PA_mn_36:27.1	Tassa mayhaṁ, aggivessana, etadahosi:	27	
PA_mn_36:27.2	‘yannūnāhaṁ sabbaso āhārupacchedāya paṭipajjeyyan’ti.	27	
PA_mn_36:27.3	Atha kho maṁ, aggivessana, devatā upasaṅkamitvā etadavocuṁ:	27	
PA_mn_36:27.4	‘mā kho tvaṁ, mārisa, sabbaso āhārupacchedāya paṭipajji.	27	
PA_mn_36:27.5	Sace kho tvaṁ, mārisa, sabbaso āhārupacchedāya paṭipajjissasi, tassa te mayaṁ dibbaṁ ojaṁ lomakūpehi ajjhohāressāma, tāya tvaṁ yāpessasī’ti.	27	
PA_mn_36:27.6	Tassa mayhaṁ, aggivessana, etadahosi:	27	
PA_mn_36:27.7	‘ahañceva kho pana sabbaso ajajjitaṁ paṭijāneyyaṁ, imā ca me devatā dibbaṁ ojaṁ lomakūpehi ajjhohāreyyuṁ, tāya cāhaṁ yāpeyyaṁ, taṁ mamassa musā’ti.	27	
PA_mn_36:27.8	So kho ahaṁ, aggivessana, tā devatā paccācikkhāmi, ‘halan’ti vadāmi.	27	
PA_mn_36:28.1	Tassa mayhaṁ, aggivessana, etadahosi:	28	
PA_mn_36:28.2	‘yannūnāhaṁ thokaṁ thokaṁ āhāraṁ āhāreyyaṁ, pasataṁ pasataṁ, yadi vā muggayūsaṁ, yadi vā kulatthayūsaṁ, yadi vā kaḷāyayūsaṁ, yadi vā hareṇukayūsan’ti.	28	
PA_mn_36:28.3	So kho ahaṁ, aggivessana, thokaṁ thokaṁ āhāraṁ āhāresiṁ, pasataṁ pasataṁ, yadi vā muggayūsaṁ, yadi vā kulatthayūsaṁ, yadi vā kaḷāyayūsaṁ, yadi vā hareṇukayūsaṁ.	28	
PA_mn_36:28.4_0	Tassa mayhaṁ, aggivessana, thokaṁ thokaṁ āhāraṁ āhārayato, pasataṁ pasataṁ, yadi	28	
PA_mn_36:28.4_1	vā muggayūsaṁ, yadi vā kulatthayūsaṁ, yadi vā kaḷāyayūsaṁ, yadi vā hareṇukayūsaṁ,	28	
PA_mn_36:28.4_2	adhimattakasimānaṁ patto kāyo hoti.	28	
PA_mn_36:28.5	Seyyathāpi nāma āsītikapabbāni vā kāḷapabbāni vā; evamevassu me aṅgapaccaṅgāni bhavanti tāyevappāhāratāya.	28	
PA_mn_36:28.6	Seyyathāpi nāma oṭṭhapadaṁ; evamevassu me ānisadaṁ hoti tāyevappāhāratāya.	28	
PA_mn_36:28.7	Seyyathāpi nāma vaṭṭanāvaḷī; evamevassu me piṭṭhikaṇṭako uṇṇatāvanato hoti tāyevappāhāratāya.	28	
PA_mn_36:28.8	Seyyathāpi nāma jarasālāya gopānasiyo oluggaviluggā bhavanti; evamevassu me phāsuḷiyo oluggaviluggā bhavanti tāyevappāhāratāya.	28	
PA_mn_36:28.9	Seyyathāpi nāma gambhīre udapāne udakatārakā gambhīragatā okkhāyikā dissanti; evamevassu me akkhikūpesu akkhitārakā gambhīragatā okkhāyikā dissanti tāyevappāhāratāya.	28	
PA_mn_36:28.10	Seyyathāpi nāma tittakālābu āmakacchinno vātātapena samphuṭito hoti sammilāto; evamevassu me sīsacchavi samphuṭitā hoti sammilātā tāyevappāhāratāya.	28	
PA_mn_36:28.11_0	So kho ahaṁ, aggivessana, udaracchaviṁ parimasissāmīti piṭṭhikaṇṭakaṁyeva pariggaṇhāmi,	28	
PA_mn_36:28.11_1	piṭṭhikaṇṭakaṁ parimasissāmīti udaracchaviṁyeva pariggaṇhāmi, yāvassu me, aggivessana,	28	
PA_mn_36:28.11_2	udaracchavi piṭṭhikaṇṭakaṁ allīnā hoti tāyevappāhāratāya.	28	
PA_mn_36:28.12	So kho ahaṁ, aggivessana, vaccaṁ vā muttaṁ vā karissāmīti tattheva avakujjo papatāmi tāyevappāhāratāya.	28	
PA_mn_36:28.13_0	So kho ahaṁ, aggivessana, imameva kāyaṁ assāsento pāṇinā gattāni anumajjāmi. Tassa	28	
PA_mn_36:28.13_1	mayhaṁ, aggivessana, pāṇinā gattāni anumajjato pūtimūlāni lomāni kāyasmā papatanti tāyevappāhāratāya.	28	
PA_mn_36:29.1	Apissu maṁ, aggivessana, manussā disvā evamāhaṁsu: ‘kāḷo samaṇo gotamo’ti.	29	
PA_mn_36:29.2	Ekacce manussā evamāhaṁsu: ‘na kāḷo samaṇo gotamo, sāmo samaṇo gotamo’ti.	29	
PA_mn_36:29.3	Ekacce manussā evamāhaṁsu: ‘na kāḷo samaṇo gotamo, napi sāmo, maṅguracchavi samaṇo gotamo’ti.	29	
PA_mn_36:29.4	Yāvassu me, aggivessana, tāva parisuddho chavivaṇṇo pariyodāto upahato hoti tāyevappāhāratāya.	29	
PA_mn_36:30.1	Tassa mayhaṁ, aggivessana, etadahosi:	30	
PA_mn_36:30.2	‘ye kho keci atītamaddhānaṁ samaṇā vā brāhmaṇā vā opakkamikā dukkhā tibbā kharā kaṭukā vedanā vedayiṁsu, etāvaparamaṁ, nayito bhiyyo.	30	
PA_mn_36:30.3	Yepi hi keci anāgatamaddhānaṁ samaṇā vā brāhmaṇā vā opakkamikā dukkhā tibbā kharā kaṭukā vedanā vedayissanti, etāvaparamaṁ, nayito bhiyyo.	30	
PA_mn_36:30.4	Yepi hi keci etarahi samaṇā vā brāhmaṇā vā opakkamikā dukkhā tibbā kharā kaṭukā vedanā vedayanti, etāvaparamaṁ, nayito bhiyyo.	30	
PA_mn_36:30.5	Na kho panāhaṁ imāya kaṭukāya dukkarakārikāya adhigacchāmi uttari manussadhammā alamariyañāṇadassanavisesaṁ.	30	
PA_mn_36:30.6	Siyā nu kho añño maggo bodhāyā’ti?	30	
PA_mn_36:31.1	Tassa mayhaṁ, aggivessana, etadahosi:	31	
PA_mn_36:31.2_0	‘abhijānāmi kho panāhaṁ pitu sakkassa kammante sītāya jambucchāyāya nisinno vivicceva	31	
PA_mn_36:31.2_1	kāmehi vivicca akusalehi dhammehi savitakkaṁ savicāraṁ vivekajaṁ pītisukhaṁ paṭhamaṁ	31	
PA_mn_36:31.2_2	jhānaṁ upasampajja viharitā.	31	
PA_mn_36:31.3	Siyā nu kho eso maggo bodhāyā’ti?	31	
PA_mn_36:31.4	Tassa mayhaṁ, aggivessana, satānusāri viññāṇaṁ ahosi:	31	
PA_mn_36:31.5	‘eseva maggo bodhāyā’ti.	31	
PA_mn_36:32.1	Tassa mayhaṁ, aggivessana, etadahosi:	32	
PA_mn_36:32.2	‘kiṁ nu kho ahaṁ tassa sukhassa bhāyāmi, yaṁ taṁ sukhaṁ aññatreva kāmehi aññatra akusalehi dhammehī’ti?	32	
PA_mn_36:32.3	Tassa mayhaṁ, aggivessana, etadahosi:	32	
PA_mn_36:32.4	‘na kho ahaṁ tassa sukhassa bhāyāmi, yaṁ taṁ sukhaṁ aññatreva kāmehi aññatra akusalehi dhammehī’ti.	32	
PA_mn_36:33.1	Tassa mayhaṁ, aggivessana, etadahosi:	33	
PA_mn_36:33.2	‘na kho taṁ sukaraṁ sukhaṁ adhigantuṁ evaṁ adhimattakasimānaṁ pattakāyena, yannūnāhaṁ oḷārikaṁ āhāraṁ āhāreyyaṁ odanakummāsan’ti.	33	
PA_mn_36:33.3	So kho ahaṁ, aggivessana, oḷārikaṁ āhāraṁ āhāresiṁ odanakummāsaṁ.	33	
PA_mn_36:33.4	Tena kho pana maṁ, aggivessana, samayena pañca bhikkhū paccupaṭṭhitā honti:	33	
PA_mn_36:33.5	‘yaṁ kho samaṇo gotamo dhammaṁ adhigamissati, taṁ no ārocessatī’ti.	33	
PA_mn_36:33.6	Yato kho ahaṁ, aggivessana, oḷārikaṁ āhāraṁ āhāresiṁ odanakummāsaṁ, atha me te pañca bhikkhū nibbijja pakkamiṁsu:	33	
PA_mn_36:33.7	‘bāhulliko samaṇo gotamo, padhānavibbhanto, āvatto bāhullāyā’ti.	33	
PA_mn_36:34.1_0	So kho ahaṁ, aggivessana, oḷārikaṁ āhāraṁ āhāretvā, balaṁ gahetvā, vivicceva kāmehi	34	
PA_mn_36:34.1_1	vivicca akusalehi dhammehi savitakkaṁ savicāraṁ vivekajaṁ pītisukhaṁ paṭhamaṁ jhānaṁ	34	
PA_mn_36:34.1_2	upasampajja vihāsiṁ.	34	
PA_mn_36:34.2	Evarūpāpi kho me, aggivessana, uppannā sukhā vedanā cittaṁ na pariyādāya tiṭṭhati.	34	
PA_mn_36:35-37.1	Vitakkavicārānaṁ vūpasamā ajjhattaṁ sampasādanaṁ cetaso ekodibhāvaṁ avitakkaṁ avicāraṁ samādhijaṁ pītisukhaṁ dutiyaṁ jhānaṁ upasampajja vihāsiṁ.	35-37	
PA_mn_36:35-37.2	Evarūpāpi kho me, aggivessana, uppannā sukhā vedanā cittaṁ na pariyādāya tiṭṭhati.	35-37	
PA_mn_36:35-37.3_0	Pītiyā ca virāgā upekkhako ca vihāsiṁ, sato ca sampajāno. Sukhañca kāyena paṭisaṁvedesiṁ	35-37	
PA_mn_36:35-37.3_1	yaṁ taṁ ariyā ācikkhanti: ‘upekkhako satimā sukhavihārī’ti tatiyaṁ jhānaṁ upasampajja vihāsiṁ.	35-37	
PA_mn_36:35-37.4	Evarūpāpi kho me, aggivessana, uppannā sukhā vedanā cittaṁ na pariyādāya tiṭṭhati.	35-37	
PA_mn_36:35-37.5	Sukhassa ca pahānā dukkhassa ca pahānā, pubbeva somanassadomanassānaṁ atthaṅgamā, adukkhamasukhaṁ upekkhāsatipārisuddhiṁ catutthaṁ jhānaṁ upasampajja vihāsiṁ.	35-37	
PA_mn_36:35-37.6	Evarūpāpi kho me, aggivessana, uppannā sukhā vedanā cittaṁ na pariyādāya tiṭṭhati.	35-37	
PA_mn_36:38.1	So evaṁ samāhite citte parisuddhe pariyodāte anaṅgaṇe vigatūpakkilese mudubhūte kammaniye ṭhite āneñjappatte pubbenivāsānussatiñāṇāya cittaṁ abhininnāmesiṁ.	38	
PA_mn_36:38.2	So anekavihitaṁ pubbenivāsaṁ anussarāmi, seyyathidaṁ—ekampi jātiṁ …pe… iti sākāraṁ sauddesaṁ anekavihitaṁ pubbenivāsaṁ anussarāmi.	38	
PA_mn_36:39.1	Ayaṁ kho me, aggivessana, rattiyā paṭhame yāme paṭhamā vijjā adhigatā;	39	
PA_mn_36:39.2	avijjā vihatā, vijjā uppannā; tamo vihato, āloko uppanno; yathā taṁ appamattassa ātāpino pahitattassa viharato.	39	
PA_mn_36:39.3	Evarūpāpi kho me, aggivessana, uppannā sukhā vedanā cittaṁ na pariyādāya tiṭṭhati.	39	
PA_mn_36:40.1	So evaṁ samāhite citte parisuddhe pariyodāte anaṅgaṇe vigatūpakkilese mudubhūte kammaniye ṭhite āneñjappatte sattānaṁ cutūpapātañāṇāya cittaṁ abhininnāmesiṁ.	40	
PA_mn_36:40.2	So dibbena cakkhunā visuddhena atikkantamānusakena satte passāmi cavamāne upapajjamāne hīne paṇīte suvaṇṇe dubbaṇṇe sugate duggate yathākammūpage satte pajānāmi …pe…	40	
PA_mn_36:41.1	ayaṁ kho me, aggivessana, rattiyā majjhime yāme dutiyā vijjā adhigatā;	41	
PA_mn_36:41.2	avijjā vihatā, vijjā uppannā; tamo vihato, āloko uppanno; yathā taṁ appamattassa ātāpino pahitattassa viharato.	41	
PA_mn_36:41.3	Evarūpāpi kho me, aggivessana, uppannā sukhā vedanā cittaṁ na pariyādāya tiṭṭhati.	41	
PA_mn_36:42.1	So evaṁ samāhite citte parisuddhe pariyodāte anaṅgaṇe vigatūpakkilese mudubhūte kammaniye ṭhite āneñjappatte āsavānaṁ khayañāṇāya cittaṁ abhininnāmesiṁ.	42	
PA_mn_36:42.2_0	So ‘idaṁ dukkhan’ti yathābhūtaṁ abbhaññāsiṁ, ‘ayaṁ dukkhasamudayo’ti yathābhūtaṁ	42	
PA_mn_36:42.2_1	abbhaññāsiṁ, ‘ayaṁ dukkhanirodho’ti yathābhūtaṁ abbhaññāsiṁ, ‘ayaṁ dukkhanirodhagāminī	42	
PA_mn_36:42.2_2	paṭipadā’ti yathābhūtaṁ abbhaññāsiṁ.	42	
PA_mn_36:42.3_0	‘Ime āsavā’ti yathābhūtaṁ abbhaññāsiṁ, ‘ayaṁ āsavasamudayo’ti yathābhūtaṁ abbhaññāsiṁ,	42	
PA_mn_36:42.3_1	‘ayaṁ āsavanirodho’ti yathābhūtaṁ abbhaññāsiṁ, ‘ayaṁ āsavanirodhagāminī paṭipadā’ti	42	
PA_mn_36:42.3_2	yathābhūtaṁ abbhaññāsiṁ.	42	
PA_mn_36:43.1	Tassa me evaṁ jānato evaṁ passato kāmāsavāpi cittaṁ vimuccittha, bhavāsavāpi cittaṁ vimuccittha, avijjāsavāpi cittaṁ vimuccittha.	43	
PA_mn_36:43.2	Vimuttasmiṁ vimuttamiti ñāṇaṁ ahosi.	43	
PA_mn_36:43.3	‘Khīṇā jāti, vusitaṁ brahmacariyaṁ, kataṁ karaṇīyaṁ, nāparaṁ itthattāyā’ti abbhaññāsiṁ.	43	
PA_mn_36:44.1	Ayaṁ kho me, aggivessana, rattiyā pacchime yāme tatiyā vijjā adhigatā;	44	
PA_mn_36:44.2	avijjā vihatā, vijjā uppannā; tamo vihato, āloko uppanno; yathā taṁ appamattassa ātāpino pahitattassa viharato.	44	
PA_mn_36:44.3	Evarūpāpi kho me, aggivessana, uppannā sukhā vedanā cittaṁ na pariyādāya tiṭṭhati.	44	
PA_mn_36:45.1	Abhijānāmi kho panāhaṁ, aggivessana, anekasatāya parisāya dhammaṁ desetā.	45	
PA_mn_36:45.2	Apissu maṁ ekameko evaṁ maññati:	45	
PA_mn_36:45.3	‘mamevārabbha samaṇo gotamo dhammaṁ desetī’ti.	45	
PA_mn_36:45.4	Na kho panetaṁ, aggivessana, evaṁ daṭṭhabbaṁ;	45	
PA_mn_36:45.5	yāvadeva viññāpanatthāya tathāgato paresaṁ dhammaṁ deseti.	45	
PA_mn_36:45.6_0	So kho ahaṁ, aggivessana, tassāyeva kathāya pariyosāne, tasmiṁyeva purimasmiṁ samādhinimitte	45	
PA_mn_36:45.6_1	ajjhattameva cittaṁ saṇṭhapemi sannisādemi ekodiṁ karomi samādahāmi, yena sudaṁ niccakappaṁ viharāmī”ti.	45	
PA_mn_36:45.7	“Okappaniyametaṁ bhoto gotamassa yathā taṁ arahato sammāsambuddhassa.	45	
PA_mn_36:45.8	Abhijānāti kho pana bhavaṁ gotamo divā supitā”ti?	45	
PA_mn_36:46.1	“Abhijānāmahaṁ, aggivessana, gimhānaṁ pacchime māse pacchābhattaṁ piṇḍapātapaṭikkanto catugguṇaṁ saṅghāṭiṁ paññapetvā dakkhiṇena passena sato sampajāno niddaṁ okkamitā”ti.	46	
PA_mn_36:46.2	“Etaṁ kho, bho gotama, eke samaṇabrāhmaṇā sammohavihārasmiṁ vadantī”ti?	46	
PA_mn_36:46.3	“Na kho, aggivessana, ettāvatā sammūḷho vā hoti asammūḷho vā.	46	
PA_mn_36:46.4	Api ca, aggivessana, yathā sammūḷho ca hoti asammūḷho ca,	46	
PA_mn_36:46.5	taṁ suṇāhi, sādhukaṁ manasi karohi, bhāsissāmī”ti.	46	
PA_mn_36:46.6	“Evaṁ, bho”ti kho saccako nigaṇṭhaputto bhagavato paccassosi.	46	
PA_mn_36:46.7	Bhagavā etadavoca:	46	
PA_mn_36:47.1	“Yassa kassaci, aggivessana, ye āsavā saṅkilesikā ponobbhavikā sadarā dukkhavipākā āyatiṁ jātijarāmaraṇiyā appahīnā, tamahaṁ ‘sammūḷho’ti vadāmi.	47	
PA_mn_36:47.2	Āsavānañhi, aggivessana, appahānā sammūḷho hoti.	47	
PA_mn_36:47.3	Yassa kassaci, aggivessana, ye āsavā saṅkilesikā ponobbhavikā sadarā dukkhavipākā āyatiṁ jātijarāmaraṇiyā pahīnā, tamahaṁ ‘asammūḷho’ti vadāmi.	47	
PA_mn_36:47.4	Āsavānañhi, aggivessana, pahānā asammūḷho hoti.	47	
PA_mn_36:47.5	Tathāgatassa kho, aggivessana, ye āsavā saṅkilesikā ponobbhavikā sadarā dukkhavipākā āyatiṁ jātijarāmaraṇiyā pahīnā ucchinnamūlā tālāvatthukatā anabhāvaṅkatā āyatiṁ anuppādadhammā.	47	
PA_mn_36:47.6	Seyyathāpi, aggivessana, tālo matthakacchinno abhabbo puna virūḷhiyā;	47	
PA_mn_36:47.7_0	evameva kho, aggivessana, tathāgatassa ye āsavā saṅkilesikā ponobbhavikā sadarā dukkhavipākā	47	
PA_mn_36:47.7_1	āyatiṁ jātijarāmaraṇiyā pahīnā ucchinnamūlā tālāvatthukatā anabhāvaṅkatā āyatiṁ anuppādadhammā”ti.	47	
PA_mn_36:48.1	Evaṁ vutte, saccako nigaṇṭhaputto bhagavantaṁ etadavoca:	48	
PA_mn_36:48.2	“acchariyaṁ, bho gotama, abbhutaṁ, bho gotama.	48	
PA_mn_36:48.3_0	Yāvañcidaṁ bhoto gotamassa evaṁ āsajja āsajja vuccamānassa, upanītehi vacanappathehi	48	
PA_mn_36:48.3_1	samudācariyamānassa, chavivaṇṇo ceva pariyodāyati, mukhavaṇṇo ca vippasīdati, yathā	48	
PA_mn_36:48.3_2	taṁ arahato sammāsambuddhassa.	48	
PA_mn_36:48.4	Abhijānāmahaṁ, bho gotama, pūraṇaṁ kassapaṁ vādena vādaṁ samārabhitā.	48	
PA_mn_36:48.5	Sopi mayā vādena vādaṁ samāraddho aññenaññaṁ paṭicari, bahiddhā kathaṁ apanāmesi, kopañca dosañca appaccayañca pātvākāsi.	48	
PA_mn_36:48.6_0	Bhoto pana gotamassa evaṁ āsajja āsajja vuccamānassa, upanītehi vacanappathehi samudācariyamānassa,	48	
PA_mn_36:48.6_1	chavivaṇṇo ceva pariyodāyati, mukhavaṇṇo ca vippasīdati, yathā taṁ arahato sammāsambuddhassa.	48	
PA_mn_36:48.7	Abhijānāmahaṁ, bho gotama, makkhaliṁ gosālaṁ …pe…	48	
PA_mn_36:48.8	ajitaṁ kesakambalaṁ …	48	
PA_mn_36:48.9	pakudhaṁ kaccāyanaṁ …	48	
PA_mn_36:48.10	sañjayaṁ belaṭṭhaputtaṁ …	48	
PA_mn_36:48.11	nigaṇṭhaṁ nāṭaputtaṁ vādena vādaṁ samārabhitā.	48	
PA_mn_36:48.12	Sopi mayā vādena vādaṁ samāraddho aññenaññaṁ paṭicari, bahiddhā kathaṁ apanāmesi, kopañca dosañca appaccayañca pātvākāsi.	48	
PA_mn_36:48.13_0	Bhoto pana gotamassa evaṁ āsajja āsajja vuccamānassa, upanītehi vacanappathehi samudācariyamānassa,	48	
PA_mn_36:48.13_1	chavivaṇṇo ceva pariyodāyati, mukhavaṇṇo ca vippasīdati, yathā taṁ arahato sammāsambuddhassa.	48	
PA_mn_36:48.14	Handa ca dāni mayaṁ, bho gotama, gacchāma.	48	
PA_mn_36:48.15	Bahukiccā mayaṁ, bahukaraṇīyā”ti.	48	
PA_mn_36:48.16	“Yassadāni tvaṁ, aggivessana, kālaṁ maññasī”ti.	48	
PA_mn_36:48.17	Atha kho saccako nigaṇṭhaputto bhagavato bhāsitaṁ abhinanditvā anumoditvā uṭṭhāyāsanā pakkāmīti.	48	
PA_mn_36:48.18	Mahāsaccakasuttaṁ niṭṭhitaṁ chaṭṭhaṁ.	48	
