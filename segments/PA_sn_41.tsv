segmentnr	original	folio	analyzed
PA_sn_41:1.0.1	Saṁyutta Nikāya 41.1	1	
PA_sn_41:1.0.2	1. Cittavagga	1	
PA_sn_41:1.0.3	Saṁyojanasutta	1	
PA_sn_41:1.1.1	Ekaṁ samayaṁ sambahulā therā bhikkhū macchikāsaṇḍe viharanti ambāṭakavane.	1	
PA_sn_41:1.1.2	Tena kho pana samayena sambahulānaṁ therānaṁ bhikkhūnaṁ pacchābhattaṁ piṇḍapātapaṭikkantānaṁ maṇḍalamāḷe sannisinnānaṁ sannipatitānaṁ ayamantarākathā udapādi:	1	
PA_sn_41:1.1.3	“‘saṁyojanan’ti vā, āvuso, ‘saṁyojaniyā dhammā’ti vā ime dhammā nānatthā nānābyañjanā udāhu ekatthā byañjanameva nānan”ti?	1	
PA_sn_41:1.1.4	Tatrekaccehi therehi bhikkhūhi evaṁ byākataṁ hoti:	1	
PA_sn_41:1.1.5	“‘saṁyojanan’ti vā, āvuso, ‘saṁyojaniyā dhammā’ti vā ime dhammā nānatthā ceva nānābyañjanā cā”ti.	1	
PA_sn_41:1.1.6	Ekaccehi therehi bhikkhūhi evaṁ byākataṁ hoti:	1	
PA_sn_41:1.1.7	“‘saṁyojanan’ti vā, āvuso, ‘saṁyojaniyā dhammā’ti vā ime dhammā ekatthā byañjanameva nānan”ti.	1	
PA_sn_41:1.2.1	Tena kho pana samayena citto gahapati migapathakaṁ anuppatto hoti kenacideva karaṇīyena.	1	
PA_sn_41:1.2.2	Assosi kho citto gahapati sambahulānaṁ kira therānaṁ bhikkhūnaṁ pacchābhattaṁ piṇḍapātapaṭikkantānaṁ maṇḍalamāḷe sannisinnānaṁ sannipatitānaṁ ayamantarākathā udapādi:	1	
PA_sn_41:1.2.3	“‘saṁyojanan’ti vā, āvuso, ‘saṁyojaniyā dhammā’ti vā ime dhammā nānatthā nānābyañjanā udāhu ekatthā byañjanameva nānan”ti?	1	
PA_sn_41:1.2.4	Tatrekaccehi therehi bhikkhūhi evaṁ byākataṁ:	1	
PA_sn_41:1.2.5	“‘saṁyojanan’ti vā, āvuso, ‘saṁyojaniyā dhammā’ti vā ime dhammā nānatthā ceva nānābyañjanā cā”ti.	1	
PA_sn_41:1.2.6	Ekaccehi therehi bhikkhūhi evaṁ byākataṁ:	1	
PA_sn_41:1.2.7	“‘saṁyojanan’ti vā, āvuso, ‘saṁyojaniyā dhammā’ti vā ime dhammā ekatthā byañjanameva nānan”ti.	1	
PA_sn_41:1.3.1	Atha kho citto gahapati yena therā bhikkhū tenupasaṅkami; upasaṅkamitvā there bhikkhū abhivādetvā ekamantaṁ nisīdi. Ekamantaṁ nisinno kho citto gahapati there bhikkhū etadavoca:	1	
PA_sn_41:1.3.2	“sutaṁ metaṁ, bhante, sambahulānaṁ kira therānaṁ bhikkhūnaṁ pacchābhattaṁ piṇḍapātapaṭikkantānaṁ maṇḍalamāḷe sannisinnānaṁ sannipatitānaṁ ayamantarākathā udapādi:	1	
PA_sn_41:1.3.3	‘saṁyojanan’ti vā, āvuso, ‘saṁyojaniyā dhammā’ti vā ime dhammā nānatthā nānābyañjanā udāhu ekatthā byañjanameva nānan”ti?	1	
PA_sn_41:1.3.4	Ekaccehi therehi bhikkhūhi evaṁ byākataṁ:	1	
PA_sn_41:1.3.5	“‘saṁyojanan’ti vā, āvuso, ‘saṁyojaniyā dhammā’ti vā ime dhammā nānatthā ceva nānābyañjanā cā”ti.	1	
PA_sn_41:1.3.6	Ekaccehi therehi bhikkhūhi evaṁ byākataṁ “‘saṁyojanan’ti vā, āvuso, ‘saṁyojaniyā dhammā’ti vā ime dhammā ekatthā byañjanameva nānan”ti.	1	
PA_sn_41:1.3.7	“Evaṁ, gahapatī”ti.	1	
PA_sn_41:1.4.1	“‘Saṁyojanan’ti vā, bhante, ‘saṁyojaniyā dhammā’ti vā ime dhammā nānatthā ceva nānābyañjanā ca.	1	
PA_sn_41:1.4.2	Tena hi, bhante, upamaṁ vo karissāmi.	1	
PA_sn_41:1.4.3	Upamāyapidhekacce viññū purisā bhāsitassa atthaṁ ājānanti.	1	
PA_sn_41:1.4.4	Seyyathāpi, bhante, kāḷo ca balībaddo odāto ca balībaddo ekena dāmena vā yottena vā saṁyuttā assu.	1	
PA_sn_41:1.4.5	Yo nu kho evaṁ vadeyya:	1	
PA_sn_41:1.4.6	‘kāḷo balībaddo odātassa balībaddassa saṁyojanaṁ, odāto balībaddo kāḷassa balībaddassa saṁyojanan’ti, sammā nu kho so vadamāno vadeyyā”ti?	1	
PA_sn_41:1.4.7	“No hetaṁ, gahapati.	1	
PA_sn_41:1.4.8	Na kho, gahapati, kāḷo balībaddo odātassa balībaddassa saṁyojanaṁ, napi odāto balībaddo kāḷassa balībaddassa saṁyojanaṁ;	1	
PA_sn_41:1.4.9	yena kho te ekena dāmena vā yottena vā saṁyuttā taṁ tattha saṁyojanan”ti.	1	
PA_sn_41:1.4.10	“Evameva kho, bhante, na cakkhu rūpānaṁ saṁyojanaṁ, na rūpā cakkhussa saṁyojanaṁ;	1	
PA_sn_41:1.4.11	yañca tattha tadubhayaṁ paṭicca uppajjati chandarāgo taṁ tattha saṁyojanaṁ.	1	
PA_sn_41:1.4.12	Na sotaṁ saddānaṁ …	1	
PA_sn_41:1.4.13	na ghānaṁ gandhānaṁ …	1	
PA_sn_41:1.4.14	na jivhā rasānaṁ …	1	
PA_sn_41:1.4.15	na kāyo phoṭṭhabbānaṁ saṁyojanaṁ, na phoṭṭhabbā kāyassa saṁyojanaṁ;	1	
PA_sn_41:1.4.16	yañca tattha tadubhayaṁ paṭicca uppajjati chandarāgo taṁ tattha saṁyojanaṁ.	1	
PA_sn_41:1.4.17	Na mano dhammānaṁ saṁyojanaṁ, na dhammā manassa saṁyojanaṁ;	1	
PA_sn_41:1.4.18	yañca tattha tadubhayaṁ paṭicca uppajjati chandarāgo taṁ tattha saṁyojanan”ti.	1	
PA_sn_41:1.4.19	“Lābhā te, gahapati, suladdhaṁ te, gahapati,	1	
PA_sn_41:1.4.20	yassa te gambhīre buddhavacane paññācakkhu kamatī”ti.	1	
PA_sn_41:1.4.21	Paṭhamaṁ.	1	
PA_sn_41:2.0.1	Saṁyutta Nikāya 41.2	2	
PA_sn_41:2.0.2	1. Cittavagga	2	
PA_sn_41:2.0.3	Paṭhamaisidattasutta	2	
PA_sn_41:2.1.1	Ekaṁ samayaṁ sambahulā therā bhikkhū macchikāsaṇḍe viharanti ambāṭakavane.	2	
PA_sn_41:2.1.2	Atha kho citto gahapati yena therā bhikkhū tenupasaṅkami; upasaṅkamitvā there bhikkhū abhivādetvā ekamantaṁ nisīdi. Ekamantaṁ nisinno kho citto gahapati there bhikkhū etadavoca:	2	
PA_sn_41:2.1.3	“adhivāsentu me, bhante, therā svātanāya bhattan”ti.	2	
PA_sn_41:2.1.4	Adhivāsesuṁ kho therā bhikkhū tuṇhībhāvena.	2	
PA_sn_41:2.1.5	Atha kho citto gahapati therānaṁ bhikkhūnaṁ adhivāsanaṁ viditvā uṭṭhāyāsanā there bhikkhū abhivādetvā padakkhiṇaṁ katvā pakkāmi.	2	
PA_sn_41:2.1.6_0	Atha kho therā bhikkhū tassā rattiyā accayena pubbaṇhasamayaṁ nivāsetvā pattacīvaramādāya	2	
PA_sn_41:2.1.6_1	yena cittassa gahapatissa nivesanaṁ tenupasaṅkamiṁsu; upasaṅkamitvā paññatte āsane nisīdiṁsu.	2	
PA_sn_41:2.2.1_0	Atha kho citto gahapati yena therā bhikkhū tenupasaṅkami; upasaṅkamitvā there bhikkhū	2	
PA_sn_41:2.2.1_1	abhivādetvā ekamantaṁ nisīdi. Ekamantaṁ nisinno kho citto gahapati āyasmantaṁ theraṁ etadavoca:	2	
PA_sn_41:2.2.2	“‘dhātunānattaṁ, dhātunānattan’ti, bhante thera, vuccati.	2	
PA_sn_41:2.2.3	Kittāvatā nu kho, bhante, dhātunānattaṁ vuttaṁ bhagavatā”ti?	2	
PA_sn_41:2.2.4	Evaṁ vutte, āyasmā thero tuṇhī ahosi.	2	
PA_sn_41:2.2.5	Dutiyampi kho citto gahapati āyasmantaṁ theraṁ etadavoca:	2	
PA_sn_41:2.2.6	“‘dhātunānattaṁ, dhātunānattan’ti, bhante thera, vuccati.	2	
PA_sn_41:2.2.7	Kittāvatā nu kho, bhante, dhātunānattaṁ vuttaṁ bhagavatā”ti?	2	
PA_sn_41:2.2.8	Dutiyampi kho āyasmā thero tuṇhī ahosi.	2	
PA_sn_41:2.2.9	Tatiyampi kho citto gahapati āyasmantaṁ theraṁ etadavoca:	2	
PA_sn_41:2.2.10	“‘dhātunānattaṁ, dhātunānattan’ti, bhante thera, vuccati.	2	
PA_sn_41:2.2.11	Kittāvatā nu kho, bhante, dhātunānattaṁ vuttaṁ bhagavatā”ti?	2	
PA_sn_41:2.2.12	Tatiyampi kho āyasmā thero tuṇhī ahosi.	2	
PA_sn_41:2.3.1	Tena kho pana samayena āyasmā isidatto tasmiṁ bhikkhusaṅghe sabbanavako hoti.	2	
PA_sn_41:2.3.2	Atha kho āyasmā isidatto āyasmantaṁ theraṁ etadavoca:	2	
PA_sn_41:2.3.3	“byākaromahaṁ, bhante thera, cittassa gahapatino etaṁ pañhan”ti?	2	
PA_sn_41:2.3.4	“Byākarohi tvaṁ, āvuso isidatta, cittassa gahapatino etaṁ pañhan”ti.	2	
PA_sn_41:2.3.5	“Evañhi tvaṁ, gahapati, pucchasi:	2	
PA_sn_41:2.3.6	‘dhātunānattaṁ, dhātunānattanti, bhante thera, vuccati.	2	
PA_sn_41:2.3.7	Kittāvatā nu kho, bhante, dhātunānattaṁ, vuttaṁ bhagavatā’”ti?	2	
PA_sn_41:2.3.8	“Evaṁ, bhante”.	2	
PA_sn_41:2.3.9	“Idaṁ kho, gahapati, dhātunānattaṁ vuttaṁ bhagavatā—	2	
PA_sn_41:2.3.10	cakkhudhātu, rūpadhātu, cakkhuviññāṇadhātu …pe…	2	
PA_sn_41:2.3.11	manodhātu, dhammadhātu, manoviññāṇadhātu.	2	
PA_sn_41:2.3.12	Ettāvatā kho, gahapati, dhātunānattaṁ vuttaṁ bhagavatā”ti.	2	
PA_sn_41:2.4.1	Atha kho citto gahapati āyasmato isidattassa bhāsitaṁ abhinanditvā anumoditvā there bhikkhū paṇītena khādanīyena bhojanīyena sahatthā santappesi sampavāresi.	2	
PA_sn_41:2.4.2	Atha kho therā bhikkhū bhuttāvino onītapattapāṇino uṭṭhāyāsanā pakkamiṁsu.	2	
PA_sn_41:2.4.3	Atha kho āyasmā thero āyasmantaṁ isidattaṁ etadavoca:	2	
PA_sn_41:2.4.4	“sādhu kho taṁ, āvuso isidatta, eso pañho paṭibhāsi, neso pañho maṁ paṭibhāsi.	2	
PA_sn_41:2.4.5	Tenahāvuso isidatta, yadā aññathāpi evarūpo pañho āgaccheyya, taññevettha paṭibhāseyyā”ti.	2	
PA_sn_41:2.4.6	Dutiyaṁ.	2	
PA_sn_41:3.0.1	Saṁyutta Nikāya 41.3	3	
PA_sn_41:3.0.2	1. Cittavagga	3	
PA_sn_41:3.0.3	Dutiyaisidattasutta	3	
PA_sn_41:3.1.1	Ekaṁ samayaṁ sambahulā therā bhikkhū macchikāsaṇḍe viharanti ambāṭakavane.	3	
PA_sn_41:3.1.2	Atha kho citto gahapati yena therā bhikkhū tenupasaṅkami; upasaṅkamitvā there bhikkhū abhivādetvā ekamantaṁ nisīdi. Ekamantaṁ nisinno kho citto gahapati there bhikkhū etadavoca:	3	
PA_sn_41:3.1.3	“adhivāsentu me, bhante therā, svātanāya bhattan”ti.	3	
PA_sn_41:3.1.4	Adhivāsesuṁ kho therā bhikkhū tuṇhībhāvena.	3	
PA_sn_41:3.1.5	Atha kho citto gahapati therānaṁ bhikkhūnaṁ adhivāsanaṁ viditvā uṭṭhāyāsanā there bhikkhū abhivādetvā padakkhiṇaṁ katvā pakkāmi.	3	
PA_sn_41:3.1.6_0	Atha kho therā bhikkhū tassā rattiyā accayena pubbaṇhasamayaṁ nivāsetvā pattacīvaramādāya	3	
PA_sn_41:3.1.6_1	yena cittassa gahapatissa nivesanaṁ tenupasaṅkamiṁsu; upasaṅkamitvā paññatte āsane nisīdiṁsu.	3	
PA_sn_41:3.2.1_0	Atha kho citto gahapati yena therā bhikkhū tenupasaṅkami; upasaṅkamitvā there bhikkhū	3	
PA_sn_41:3.2.1_1	abhivādetvā ekamantaṁ nisīdi. Ekamantaṁ nisinno kho citto gahapati āyasmantaṁ theraṁ etadavoca:	3	
PA_sn_41:3.2.2	“yā imā, bhante thera, anekavihitā diṭṭhiyo loke uppajjanti:	3	
PA_sn_41:3.2.3_0	‘sassato lokoti vā, asassato lokoti vā, antavā lokoti vā, anantavā lokoti vā, taṁ	3	
PA_sn_41:3.2.3_1	jīvaṁ taṁ sarīranti vā, aññaṁ jīvaṁ aññaṁ sarīranti vā, hoti tathāgato paraṁ maraṇāti	3	
PA_sn_41:3.2.3_2	vā, na hoti tathāgato paraṁ maraṇāti vā, hoti ca na ca hoti tathāgato paraṁ maraṇāti	3	
PA_sn_41:3.2.3_3	vā, neva hoti na na hoti tathāgato paraṁ maraṇā’ti vā.	3	
PA_sn_41:3.2.4	Yāni cimāni dvāsaṭṭhi diṭṭhigatāni brahmajāle bhaṇitāni;	3	
PA_sn_41:3.2.5	imā nu kho, bhante, diṭṭhiyo kismiṁ sati honti, kismiṁ asati na hontī”ti?	3	
PA_sn_41:3.3.1	Evaṁ vutte, āyasmā thero tuṇhī ahosi.	3	
PA_sn_41:3.3.2	Dutiyampi kho citto gahapati …pe…	3	
PA_sn_41:3.3.3	tatiyampi kho citto gahapati āyasmantaṁ theraṁ etadavoca:	3	
PA_sn_41:3.3.4	“yā imā, bhante thera, anekavihitā diṭṭhiyo loke uppajjanti—	3	
PA_sn_41:3.3.5_0	sassato lokoti vā, asassato lokoti vā, antavā lokoti vā, anantavā lokoti vā, taṁ	3	
PA_sn_41:3.3.5_1	jīvaṁ taṁ sarīranti vā, aññaṁ jīvaṁ aññaṁ sarīranti vā, hoti tathāgato paraṁ maraṇāti	3	
PA_sn_41:3.3.5_2	vā, na hoti tathāgato paraṁ maraṇāti vā, hoti ca na ca hoti tathāgato paraṁ maraṇāti	3	
PA_sn_41:3.3.5_3	vā, neva hoti na na hoti tathāgato paraṁ maraṇāti vā.	3	
PA_sn_41:3.3.6	Yāni cimāni dvāsaṭṭhi diṭṭhigatāni brahmajāle bhaṇitāni;	3	
PA_sn_41:3.3.7	imā nu kho, bhante, diṭṭhiyo kismiṁ sati honti, kismiṁ asati na hontī”ti?	3	
PA_sn_41:3.3.8	Tatiyampi kho āyasmā thero tuṇhī ahosi.	3	
PA_sn_41:3.4.1	Tena kho pana samayena āyasmā isidatto tasmiṁ bhikkhusaṅghe sabbanavako hoti.	3	
PA_sn_41:3.4.2	Atha kho āyasmā isidatto āyasmantaṁ theraṁ etadavoca:	3	
PA_sn_41:3.4.3	“byākaromahaṁ, bhante thera, cittassa gahapatino etaṁ pañhan”ti?	3	
PA_sn_41:3.4.4	“Byākarohi tvaṁ, āvuso isidatta, cittassa gahapatino etaṁ pañhan”ti.	3	
PA_sn_41:3.4.5	“Evañhi tvaṁ, gahapati, pucchasi:	3	
PA_sn_41:3.4.6	‘yā imā, bhante thera, anekavihitā diṭṭhiyo loke uppajjanti—	3	
PA_sn_41:3.4.7	sassato lokoti vā …pe…;	3	
PA_sn_41:3.4.8	imā nu kho, bhante, diṭṭhiyo kismiṁ sati honti, kismiṁ asati na hontī’”ti?	3	
PA_sn_41:3.4.9	“Evaṁ, bhante”.	3	
PA_sn_41:3.4.10	“Yā imā, gahapati, anekavihitā diṭṭhiyo loke uppajjanti:	3	
PA_sn_41:3.4.11_0	‘sassato lokoti vā, asassato lokoti vā, antavā lokoti vā anantavā lokoti vā, taṁ	3	
PA_sn_41:3.4.11_1	jīvaṁ taṁ sarīranti vā, aññaṁ jīvaṁ aññaṁ sarīranti vā, hoti tathāgato paraṁ maraṇāti	3	
PA_sn_41:3.4.11_2	vā, na hoti tathāgato paraṁ maraṇāti vā, hoti ca na ca hoti tathāgato paraṁ maraṇāti	3	
PA_sn_41:3.4.11_3	vā, neva hoti na na hoti tathāgato paraṁ maraṇāti vā.	3	
PA_sn_41:3.4.12	Yāni cimāni dvāsaṭṭhi diṭṭhigatāni brahmajāle bhaṇitāni;	3	
PA_sn_41:3.4.13	imā kho, gahapati, diṭṭhiyo sakkāyadiṭṭhiyā sati honti, sakkāyadiṭṭhiyā asati na hontī’”ti.	3	
PA_sn_41:3.5.1	“Kathaṁ pana, bhante, sakkāyadiṭṭhi hotī”ti?	3	
PA_sn_41:3.5.2	“Idha, gahapati, assutavā puthujjano ariyānaṁ adassāvī ariyadhammassa akovido ariyadhamme avinīto, sappurisānaṁ adassāvī sappurisadhammassa akovido sappurisadhamme avinīto	3	
PA_sn_41:3.5.3	rūpaṁ attato samanupassati, rūpavantaṁ vā attānaṁ, attani vā rūpaṁ, rūpasmiṁ vā attānaṁ;	3	
PA_sn_41:3.5.4	vedanaṁ attato samanupassati …pe…	3	
PA_sn_41:3.5.5	saññaṁ …	3	
PA_sn_41:3.5.6	saṅkhāre …	3	
PA_sn_41:3.5.7	viññāṇaṁ attato samanupassati, viññāṇavantaṁ vā attānaṁ, attani vā viññāṇaṁ, viññāṇasmiṁ vā attānaṁ.	3	
PA_sn_41:3.5.8	Evaṁ kho, gahapati, sakkāyadiṭṭhi hotī”ti.	3	
PA_sn_41:3.6.1	“Kathaṁ pana, bhante, sakkāyadiṭṭhi na hotī”ti?	3	
PA_sn_41:3.6.2	“Idha, gahapati, sutavā ariyasāvako ariyānaṁ dassāvī ariyadhammassa kovido ariyadhamme suvinīto sappurisānaṁ dassāvī sappurisadhammassa kovido sappurisadhamme suvinīto	3	
PA_sn_41:3.6.3	na rūpaṁ attato samanupassati, na rūpavantaṁ vā attānaṁ, na attani vā rūpaṁ, na rūpasmiṁ vā attānaṁ;	3	
PA_sn_41:3.6.4	na vedanaṁ …	3	
PA_sn_41:3.6.5	na saññaṁ …	3	
PA_sn_41:3.6.6	na saṅkhāre …	3	
PA_sn_41:3.6.7	na viññāṇaṁ attato samanupassati, na viññāṇavantaṁ vā attānaṁ, na attani vā viññāṇaṁ, na viññāṇasmiṁ vā attānaṁ.	3	
PA_sn_41:3.6.8	Evaṁ kho, gahapati, sakkāyadiṭṭhi na hotī”ti.	3	
PA_sn_41:3.7.1	“Kuto, bhante, ayyo isidatto āgacchatī”ti?	3	
PA_sn_41:3.7.2	“Avantiyā kho, gahapati, āgacchāmī”ti.	3	
PA_sn_41:3.7.3	“Atthi, bhante, avantiyā isidatto nāma kulaputto amhākaṁ adiṭṭhasahāyo pabbajito?	3	
PA_sn_41:3.7.4	Diṭṭho so āyasmatā”ti?	3	
PA_sn_41:3.7.5	“Evaṁ, gahapatī”ti.	3	
PA_sn_41:3.7.6	“Kahaṁ nu kho so, bhante, āyasmā etarahi viharatī”ti?	3	
PA_sn_41:3.7.7	Evaṁ vutte, āyasmā isidatto tuṇhī ahosi.	3	
PA_sn_41:3.7.8	“Ayyo no, bhante, isidatto”ti?	3	
PA_sn_41:3.7.9	“Evaṁ, gahapatī”ti.	3	
PA_sn_41:3.7.10	“Abhiramatu, bhante, ayyo isidatto macchikāsaṇḍe.	3	
PA_sn_41:3.7.11	Ramaṇīyaṁ ambāṭakavanaṁ.	3	
PA_sn_41:3.7.12	Ahaṁ ayyassa isidattassa ussukkaṁ karissāmi cīvarapiṇḍapātasenāsanagilānappaccayabhesajjaparikkhārānan”ti.	3	
PA_sn_41:3.7.13	“Kalyāṇaṁ vuccati, gahapatī”ti.	3	
PA_sn_41:3.8.1	Atha kho citto gahapati āyasmato isidattassa bhāsitaṁ abhinanditvā anumoditvā there bhikkhū paṇītena khādanīyena bhojanīyena sahatthā santappesi sampavāresi.	3	
PA_sn_41:3.8.2	Atha kho therā bhikkhū bhuttāvino onītapattapāṇino uṭṭhāyāsanā pakkamiṁsu.	3	
PA_sn_41:3.8.3	Atha kho āyasmā thero āyasmantaṁ isidattaṁ etadavoca:	3	
PA_sn_41:3.8.4	“sādhu kho taṁ, āvuso isidatta, eso pañho paṭibhāsi.	3	
PA_sn_41:3.8.5	Neso pañho maṁ paṭibhāsi.	3	
PA_sn_41:3.8.6	Tenahāvuso isidatta, yadā aññathāpi evarūpo pañho āgaccheyya, taññevettha paṭibhāseyyā”ti.	3	
PA_sn_41:3.8.7	Atha kho āyasmā isidatto senāsanaṁ saṁsāmetvā pattacīvaramādāya macchikāsaṇḍamhā pakkāmi.	3	
PA_sn_41:3.8.8	Yaṁ macchikāsaṇḍamhā pakkāmi, tathā pakkantova ahosi, na puna paccāgacchīti.	3	
PA_sn_41:3.8.9	Tatiyaṁ.	3	
PA_sn_41:4.0.1	Saṁyutta Nikāya 41.4	4	
PA_sn_41:4.0.2	1. Cittavagga	4	
PA_sn_41:4.0.3	Mahakapāṭihāriyasutta	4	
PA_sn_41:4.1.1	Ekaṁ samayaṁ sambahulā therā bhikkhū macchikāsaṇḍe viharanti ambāṭakavane.	4	
PA_sn_41:4.1.2	Atha kho citto gahapati yena therā bhikkhū tenupasaṅkami; upasaṅkamitvā there bhikkhū abhivādetvā ekamantaṁ nisīdi. Ekamantaṁ nisinno kho citto gahapati there bhikkhū etadavoca:	4	
PA_sn_41:4.1.3	“adhivāsentu me, bhante therā, svātanāya gokule bhattan”ti.	4	
PA_sn_41:4.1.4	Adhivāsesuṁ kho therā bhikkhū tuṇhībhāvena.	4	
PA_sn_41:4.1.5	Atha kho citto gahapati therānaṁ bhikkhūnaṁ adhivāsanaṁ viditvā uṭṭhāyāsanā there bhikkhū abhivādetvā padakkhiṇaṁ katvā pakkāmi.	4	
PA_sn_41:4.1.6	Atha kho therā bhikkhū tassā rattiyā accayena pubbaṇhasamayaṁ nivāsetvā pattacīvaramādāya yena cittassa gahapatino gokulaṁ tenupasaṅkamiṁsu; upasaṅkamitvā paññatte āsane nisīdiṁsu.	4	
PA_sn_41:4.2.1	Atha kho citto gahapati there bhikkhū paṇītena sappipāyāsena sahatthā santappesi sampavāresi.	4	
PA_sn_41:4.2.2	Atha kho therā bhikkhū bhuttāvino onītapattapāṇino uṭṭhāyāsanā pakkamiṁsu.	4	
PA_sn_41:4.2.3	Cittopi kho gahapati “sesakaṁ vissajjethā”ti vatvā there bhikkhū piṭṭhito piṭṭhito anubandhi.	4	
PA_sn_41:4.2.4	Tena kho pana samayena uṇhaṁ hoti kuthitaṁ;	4	
PA_sn_41:4.2.5	te ca therā bhikkhū paveliyamānena maññe kāyena gacchanti, yathā taṁ bhojanaṁ bhuttāvino.	4	
PA_sn_41:4.3.1	Tena kho pana samayena āyasmā mahako tasmiṁ bhikkhusaṅghe sabbanavako hoti.	4	
PA_sn_41:4.3.2	Atha kho āyasmā mahako āyasmantaṁ theraṁ etadavoca:	4	
PA_sn_41:4.3.3	“sādhu khvassa, bhante thera, sītako ca vāto vāyeyya, abbhasampilāpo ca assa, devo ca ekamekaṁ phusāyeyyā”ti.	4	
PA_sn_41:4.4.1	“Sādhu khvassa, āvuso mahaka, yaṁ sītako ca vāto vāyeyya, abbhasampilāpo ca assa, devo ca ekamekaṁ phusāyeyyā”ti.	4	
PA_sn_41:4.4.2	Atha kho āyasmā mahako tathārūpaṁ iddhābhisaṅkhāraṁ abhisaṅkhari yathā sītako ca vāto vāyi, abbhasampilāpo ca assa, devo ca ekamekaṁ phusi.	4	
PA_sn_41:4.4.3	Atha kho cittassa gahapatino etadahosi:	4	
PA_sn_41:4.4.4	“yo kho imasmiṁ bhikkhusaṅghe sabbanavako bhikkhu tassāyaṁ evarūpo iddhānubhāvo”ti.	4	
PA_sn_41:4.4.5	Atha kho āyasmā mahako ārāmaṁ sampāpuṇitvā āyasmantaṁ theraṁ etadavoca:	4	
PA_sn_41:4.4.6	“alamettāvatā, bhante therā”ti?	4	
PA_sn_41:4.4.7	“Alamettāvatā, āvuso mahaka.	4	
PA_sn_41:4.4.8	Katamettāvatā, āvuso mahaka.	4	
PA_sn_41:4.4.9	Pūjitamettāvatā, āvuso mahakā”ti.	4	
PA_sn_41:4.4.10	Atha kho therā bhikkhū yathāvihāraṁ agamaṁsu.	4	
PA_sn_41:4.4.11	Āyasmāpi mahako sakaṁ vihāraṁ agamāsi.	4	
PA_sn_41:4.5.1_0	Atha kho citto gahapati yenāyasmā mahako tenupasaṅkami; upasaṅkamitvā āyasmantaṁ	4	
PA_sn_41:4.5.1_1	mahakaṁ abhivādetvā ekamantaṁ nisīdi. Ekamantaṁ nisinno kho citto gahapati āyasmantaṁ mahakaṁ etadavoca:	4	
PA_sn_41:4.5.2	“sādhu me, bhante, ayyo mahako uttari manussadhammaṁ iddhipāṭihāriyaṁ dassetū”ti.	4	
PA_sn_41:4.5.3	“Tena hi tvaṁ, gahapati, ālinde uttarāsaṅgaṁ paññapetvā tiṇakalāpaṁ okāsehī”ti.	4	
PA_sn_41:4.5.4	“Evaṁ, bhante”ti kho citto gahapati āyasmato mahakassa paṭissutvā ālinde uttarāsaṅgaṁ paññapetvā tiṇakalāpaṁ okāsesi.	4	
PA_sn_41:4.5.5_0	Atha kho āyasmā mahako vihāraṁ pavisitvā sūcighaṭikaṁ datvā tathārūpaṁ iddhābhisaṅkhāraṁ	4	
PA_sn_41:4.5.5_1	abhisaṅkhari yathā tālacchiggaḷena ca aggaḷantarikāya ca acci nikkhamitvā tiṇāni	4	
PA_sn_41:4.5.5_2	jhāpesi, uttarāsaṅgaṁ na jhāpesi.	4	
PA_sn_41:4.5.6	Atha kho citto gahapati uttarāsaṅgaṁ papphoṭetvā saṁviggo lomahaṭṭhajāto ekamantaṁ aṭṭhāsi.	4	
PA_sn_41:4.5.7	Atha kho āyasmā mahako vihārā nikkhamitvā cittaṁ gahapatiṁ etadavoca:	4	
PA_sn_41:4.5.8	“alamettāvatā, gahapatī”ti?	4	
PA_sn_41:4.6.1	“Alamettāvatā, bhante mahaka.	4	
PA_sn_41:4.6.2	Katamettāvatā, bhante, mahaka.	4	
PA_sn_41:4.6.3	Pūjitamettāvatā, bhante mahaka.	4	
PA_sn_41:4.6.4	Abhiramatu, bhante, ayyo mahako macchikāsaṇḍe.	4	
PA_sn_41:4.6.5	Ramaṇīyaṁ ambāṭakavanaṁ.	4	
PA_sn_41:4.6.6	Ahaṁ ayyassa mahakassa ussukkaṁ karissāmi cīvarapiṇḍapātasenāsanagilānappaccayabhesajjaparikkhārānan”ti.	4	
PA_sn_41:4.6.7	“Kalyāṇaṁ vuccati, gahapatī”ti.	4	
PA_sn_41:4.6.8	Atha kho āyasmā mahako senāsanaṁ saṁsāmetvā pattacīvaramādāya macchikāsaṇḍamhā pakkāmi.	4	
PA_sn_41:4.6.9	Yaṁ macchikāsaṇḍamhā pakkāmi, tathā pakkantova ahosi;	4	
PA_sn_41:4.6.10	na puna paccāgacchīti.	4	
PA_sn_41:4.6.11	Catutthaṁ.	4	
PA_sn_41:5.0.1	Saṁyutta Nikāya 41.5	5	
PA_sn_41:5.0.2	1. Cittavagga	5	
PA_sn_41:5.0.3	Paṭhamakāmabhūsutta	5	
PA_sn_41:5.1.1	Ekaṁ samayaṁ āyasmā kāmabhū macchikāsaṇḍe viharati ambāṭakavane.	5	
PA_sn_41:5.1.2_0	Atha kho citto gahapati yenāyasmā kāmabhū tenupasaṅkami; upasaṅkamitvā āyasmantaṁ	5	
PA_sn_41:5.1.2_1	kāmabhuṁ abhivādetvā ekamantaṁ nisīdi. Ekamantaṁ nisinnaṁ kho cittaṁ gahapatiṁ āyasmā kāmabhū etadavoca:	5	
PA_sn_41:5.2.1	“Vuttamidaṁ, gahapati:	5	
PA_sn_41:5.3.1	‘Nelaṅgo setapacchādo,	5	
PA_sn_41:5.3.2	ekāro vattatī ratho;	5	
PA_sn_41:5.3.3	Anīghaṁ passa āyantaṁ,	5	
PA_sn_41:5.3.4	chinnasotaṁ abandhanan’ti.	5	
PA_sn_41:5.4.1	Imassa nu kho, gahapati, saṅkhittena bhāsitassa kathaṁ vitthārena attho daṭṭhabbo”ti?	5	
PA_sn_41:5.4.2	“Kiṁ nu kho etaṁ, bhante, bhagavatā bhāsitan”ti?	5	
PA_sn_41:5.4.3	“Evaṁ, gahapatī”ti.	5	
PA_sn_41:5.4.4	“Tena hi, bhante, muhuttaṁ āgamehi yāvassa atthaṁ pekkhāmī”ti.	5	
PA_sn_41:5.4.5	Atha kho citto gahapati muhuttaṁ tuṇhī hutvā āyasmantaṁ kāmabhuṁ etadavoca:	5	
PA_sn_41:5.5.1	“‘Nelaṅgan’ti kho, bhante, sīlānametaṁ adhivacanaṁ.	5	
PA_sn_41:5.5.2	‘Setapacchādo’ti kho, bhante, vimuttiyā etaṁ adhivacanaṁ.	5	
PA_sn_41:5.5.3	‘Ekāro’ti kho, bhante, satiyā etaṁ adhivacanaṁ.	5	
PA_sn_41:5.5.4	‘Vattatī’ti kho, bhante, abhikkamapaṭikkamassetaṁ adhivacanaṁ.	5	
PA_sn_41:5.5.5	‘Ratho’ti kho, bhante, imassetaṁ cātumahābhūtikassa kāyassa adhivacanaṁ mātāpettikasambhavassa odanakummāsūpacayassa aniccucchādanaparimaddanabhedanaviddhaṁsanadhammassa.	5	
PA_sn_41:5.5.6	Rāgo kho, bhante, nīgho, doso nīgho, moho nīgho.	5	
PA_sn_41:5.5.7	Te khīṇāsavassa bhikkhuno pahīnā ucchinnamūlā tālāvatthukatā anabhāvaṅkatā āyatiṁ anuppādadhammā.	5	
PA_sn_41:5.5.8	Tasmā khīṇāsavo bhikkhu ‘anīgho’ti vuccati.	5	
PA_sn_41:5.5.9	‘Āyantan’ti kho, bhante, arahato etaṁ adhivacanaṁ.	5	
PA_sn_41:5.5.10	‘Soto’ti kho, bhante, taṇhāyetaṁ adhivacanaṁ.	5	
PA_sn_41:5.5.11	Sā khīṇāsavassa bhikkhuno pahīnā ucchinnamūlā tālāvatthukatā anabhāvaṅkatā āyatiṁ anuppādadhammā.	5	
PA_sn_41:5.5.12	Tasmā khīṇāsavo bhikkhu ‘chinnasoto’ti vuccati.	5	
PA_sn_41:5.5.13	Rāgo kho, bhante, bandhanaṁ, doso bandhanaṁ, moho bandhanaṁ.	5	
PA_sn_41:5.5.14	Te khīṇāsavassa bhikkhuno pahīnā ucchinnamūlā tālāvatthukatā anabhāvaṅkatā āyatiṁ anuppādadhammā.	5	
PA_sn_41:5.5.15	Tasmā khīṇāsavo bhikkhu ‘abandhano’ti vuccati.	5	
PA_sn_41:5.5.16	Iti kho, bhante, yaṁ taṁ bhagavatā vuttaṁ:	5	
PA_sn_41:5.6.1	‘Nelaṅgo setapacchādo,	5	
PA_sn_41:5.6.2	ekāro vattatī ratho;	5	
PA_sn_41:5.6.3	Anīghaṁ passa āyantaṁ,	5	
PA_sn_41:5.6.4	chinnasotaṁ abandhanan’ti.	5	
PA_sn_41:5.7.1	Imassa kho, bhante, bhagavatā saṅkhittena bhāsitassa evaṁ vitthārena atthaṁ ājānāmī”ti.	5	
PA_sn_41:5.7.2	“Lābhā te, gahapati, suladdhaṁ te, gahapati.	5	
PA_sn_41:5.7.3	Yassa te gambhīre buddhavacane paññācakkhu kamatī”ti.	5	
PA_sn_41:5.7.4	Pañcamaṁ.	5	
PA_sn_41:6.0.1	Saṁyutta Nikāya 41.6	6	
PA_sn_41:6.0.2	1. Cittavagga	6	
PA_sn_41:6.0.3	Dutiyakāmabhūsutta	6	
PA_sn_41:6.1.1	Ekaṁ samayaṁ āyasmā kāmabhū macchikāsaṇḍe viharati ambāṭakavane.	6	
PA_sn_41:6.1.2	Atha kho citto gahapati yenāyasmā kāmabhū tenupasaṅkami; upasaṅkamitvā ekamantaṁ nisīdi. Ekamantaṁ nisinno kho citto gahapati āyasmantaṁ kāmabhuṁ etadavoca:	6	
PA_sn_41:6.1.3	“kati nu kho, bhante, saṅkhārā”ti?	6	
PA_sn_41:6.1.4	“Tayo kho, gahapati, saṅkhārā—	6	
PA_sn_41:6.1.5	kāyasaṅkhāro, vacīsaṅkhāro, cittasaṅkhāro”ti.	6	
PA_sn_41:6.1.6	“Sādhu, bhante”ti kho citto gahapati āyasmato kāmabhussa bhāsitaṁ abhinanditvā anumoditvā āyasmantaṁ kāmabhuṁ uttariṁ pañhaṁ apucchi:	6	
PA_sn_41:6.1.7	“katamo pana, bhante, kāyasaṅkhāro, katamo vacīsaṅkhāro, katamo cittasaṅkhāro”ti?	6	
PA_sn_41:6.1.8	“Assāsapassāsā kho, gahapati, kāyasaṅkhāro, vitakkavicārā vacīsaṅkhāro, saññā ca vedanā ca cittasaṅkhāro”ti.	6	
PA_sn_41:6.2.1	“Sādhu, bhante”ti kho citto gahapati …pe… uttariṁ pañhaṁ apucchi:	6	
PA_sn_41:6.2.2	“kasmā pana, bhante, assāsapassāsā kāyasaṅkhāro, kasmā vitakkavicārā vacīsaṅkhāro, kasmā saññā ca vedanā ca cittasaṅkhāro”ti?	6	
PA_sn_41:6.2.3	“Assāsapassāsā kho, gahapati, kāyikā. Ete dhammā kāyappaṭibaddhā, tasmā assāsapassāsā kāyasaṅkhāro.	6	
PA_sn_41:6.2.4	Pubbe kho, gahapati, vitakketvā vicāretvā pacchā vācaṁ bhindati, tasmā vitakkavicārā vacīsaṅkhāro.	6	
PA_sn_41:6.2.5	Saññā ca vedanā ca cetasikā. Ete dhammā cittappaṭibaddhā, tasmā saññā ca vedanā ca cittasaṅkhāro”ti.	6	
PA_sn_41:6.3.1	“Sādhu …pe… uttariṁ pañhaṁ apucchi:	6	
PA_sn_41:6.3.2	“kathaṁ pana, bhante, saññāvedayitanirodhasamāpatti hotī”ti?	6	
PA_sn_41:6.3.3	“Na kho, gahapati, saññāvedayitanirodhaṁ samāpajjantassa bhikkhuno evaṁ hoti:	6	
PA_sn_41:6.3.4	‘ahaṁ saññāvedayitanirodhaṁ samāpajjissan’ti vā ‘ahaṁ saññāvedayitanirodhaṁ samāpajjāmī’ti vā ‘ahaṁ saññāvedayitanirodhaṁ samāpanno’ti vā.	6	
PA_sn_41:6.3.5	Atha khvassa pubbeva tathā cittaṁ bhāvitaṁ hoti yaṁ taṁ tathattāya upanetī”ti.	6	
PA_sn_41:6.4.1	“Sādhu …pe… uttariṁ pañhaṁ apucchi:	6	
PA_sn_41:6.4.2	“saññāvedayitanirodhaṁ samāpajjantassa pana, bhante, bhikkhuno katame dhammā paṭhamaṁ nirujjhanti, yadi vā kāyasaṅkhāro, yadi vā vacīsaṅkhāro, yadi vā cittasaṅkhāro”ti?	6	
PA_sn_41:6.4.3	“Saññāvedayitanirodhaṁ samāpajjantassa kho, gahapati, bhikkhuno vacīsaṅkhāro paṭhamaṁ nirujjhati, tato kāyasaṅkhāro, tato cittasaṅkhāro”ti.	6	
PA_sn_41:6.5.1	“Sādhu …pe… uttariṁ pañhaṁ apucchi:	6	
PA_sn_41:6.5.2	“yvāyaṁ, bhante, mato kālaṅkato, yo cāyaṁ bhikkhu saññāvedayitanirodhaṁ samāpanno, imesaṁ kiṁ nānākaraṇan”ti?	6	
PA_sn_41:6.5.3_0	“Yvāyaṁ, gahapati, mato kālaṅkato tassa kāyasaṅkhāro niruddho paṭippassaddho, vacīsaṅkhāro	6	
PA_sn_41:6.5.3_1	niruddho paṭippassaddho, cittasaṅkhāro niruddho paṭippassaddho, āyu parikkhīṇo, usmā	6	
PA_sn_41:6.5.3_2	vūpasantā, indriyāni viparibhinnāni.	6	
PA_sn_41:6.5.4_0	Yo ca khvāyaṁ, gahapati, bhikkhu saññāvedayitanirodhaṁ samāpanno, tassapi kāyasaṅkhāro	6	
PA_sn_41:6.5.4_1	niruddho paṭippassaddho, vacīsaṅkhāro niruddho paṭippassaddho, cittasaṅkhāro niruddho	6	
PA_sn_41:6.5.4_2	paṭippassaddho, āyu aparikkhīṇo, usmā avūpasantā, indriyāni vippasannāni.	6	
PA_sn_41:6.5.5	Yvāyaṁ, gahapati, mato kālaṅkato, yo cāyaṁ bhikkhu saññāvedayitanirodhaṁ samāpanno, idaṁ nesaṁ nānākaraṇan”ti.	6	
PA_sn_41:6.6.1	“Sādhu …pe… uttariṁ pañhaṁ apucchi:	6	
PA_sn_41:6.6.2	“kathaṁ pana, bhante, saññāvedayitanirodhasamāpattiyā vuṭṭhānaṁ hotī”ti?	6	
PA_sn_41:6.6.3	“Na kho, gahapati, saññāvedayitanirodhasamāpattiyā vuṭṭhahantassa bhikkhuno evaṁ hoti:	6	
PA_sn_41:6.6.4	‘ahaṁ saññāvedayitanirodhasamāpattiyā vuṭṭhahissan’ti vā ‘ahaṁ saññāvedayitanirodhasamāpattiyā vuṭṭhahāmī’ti vā ‘ahaṁ saññāvedayitanirodhasamāpattiyā vuṭṭhito’ti vā.	6	
PA_sn_41:6.6.5	Atha khvassa pubbeva tathā cittaṁ bhāvitaṁ hoti, yaṁ taṁ tathattāya upanetī”ti.	6	
PA_sn_41:6.7.1	“Sādhu, bhante …pe… uttariṁ pañhaṁ apucchi:	6	
PA_sn_41:6.7.2	“saññāvedayitanirodhasamāpattiyā vuṭṭhahantassa pana, bhante, bhikkhuno katame dhammā paṭhamaṁ uppajjanti, yadi vā kāyasaṅkhāro, yadi vā vacīsaṅkhāro, yadi vā cittasaṅkhāro”ti?	6	
PA_sn_41:6.7.3	“Saññāvedayitanirodhasamāpattiyā vuṭṭhahantassa, gahapati, bhikkhuno cittasaṅkhāro paṭhamaṁ uppajjati, tato kāyasaṅkhāro, tato vacīsaṅkhāro”ti.	6	
PA_sn_41:6.8.1	“Sādhu …pe… uttariṁ pañhaṁ apucchi:	6	
PA_sn_41:6.8.2	“saññāvedayitanirodhasamāpattiyā vuṭṭhitaṁ pana, bhante, bhikkhuṁ kati phassā phusanti”?	6	
PA_sn_41:6.8.3	“Saññāvedayitanirodhasamāpattiyā vuṭṭhitaṁ kho, gahapati, bhikkhuṁ tayo phassā phusanti—	6	
PA_sn_41:6.8.4	suññato phasso, animitto phasso, appaṇihito phasso”ti.	6	
PA_sn_41:6.9.1	“Sādhu …pe… uttariṁ pañhaṁ apucchi:	6	
PA_sn_41:6.9.2	“saññāvedayitanirodhasamāpattiyā vuṭṭhitassa pana, bhante, bhikkhuno kiṁninnaṁ cittaṁ hoti, kiṁpoṇaṁ, kiṁpabbhāran”ti?	6	
PA_sn_41:6.9.3	“Saññāvedayitanirodhasamāpattiyā vuṭṭhitassa kho, gahapati, bhikkhuno vivekaninnaṁ cittaṁ hoti vivekapoṇaṁ vivekapabbhāran”ti.	6	
PA_sn_41:6.10.1	“Sādhu, bhante”ti kho citto gahapati āyasmato kāmabhussa bhāsitaṁ abhinanditvā anumoditvā āyasmantaṁ kāmabhuṁ uttariṁ pañhaṁ apucchi:	6	
PA_sn_41:6.10.2	“saññāvedayitanirodhasamāpattiyā pana, bhante, kati dhammā bahūpakārā”ti?	6	
PA_sn_41:6.10.3	“Addhā kho tvaṁ, gahapati, yaṁ paṭhamaṁ pucchitabbaṁ taṁ pucchasi.	6	
PA_sn_41:6.10.4	Api ca tyāhaṁ byākarissāmi.	6	
PA_sn_41:6.10.5	Saññāvedayitanirodhasamāpattiyā kho, gahapati, dve dhammā bahūpakārā—	6	
PA_sn_41:6.10.6	samatho ca vipassanā cā”ti.	6	
PA_sn_41:6.10.7	Chaṭṭhaṁ.	6	
PA_sn_41:7.0.1	Saṁyutta Nikāya 41.7	7	
PA_sn_41:7.0.2	1. Cittavagga	7	
PA_sn_41:7.0.3	Godattasutta	7	
PA_sn_41:7.1.1	Ekaṁ samayaṁ āyasmā godatto macchikāsaṇḍe viharati ambāṭakavane.	7	
PA_sn_41:7.1.2_0	Atha kho citto gahapati yenāyasmā godatto tenupasaṅkami; upasaṅkamitvā āyasmantaṁ	7	
PA_sn_41:7.1.2_1	godattaṁ abhivādetvā ekamantaṁ nisīdi. Ekamantaṁ nisinnaṁ kho cittaṁ gahapatiṁ āyasmā godatto etadavoca:	7	
PA_sn_41:7.1.3_0	“yā cāyaṁ, gahapati, appamāṇā cetovimutti, yā ca ākiñcaññā cetovimutti, yā ca suññatā	7	
PA_sn_41:7.1.3_1	cetovimutti, yā ca animittā cetovimutti, ime dhammā nānatthā nānābyañjanā udāhu ekatthā	7	
PA_sn_41:7.1.3_2	byañjanameva nānan”ti?	7	
PA_sn_41:7.1.4	“Atthi, bhante, pariyāyo yaṁ pariyāyaṁ āgamma ime dhammā nānatthā ceva nānābyañjanā ca.	7	
PA_sn_41:7.1.5	Atthi pana, bhante, pariyāyo yaṁ pariyāyaṁ āgamma ime dhammā ekatthā byañjanameva nānan”ti.	7	
PA_sn_41:7.2.1	“Katamo ca, bhante, pariyāyo yaṁ pariyāyaṁ āgamma ime dhammā nānatthā ceva nānābyañjanā ca?	7	
PA_sn_41:7.2.2_0	Idha, bhante, bhikkhu mettāsahagatena cetasā ekaṁ disaṁ pharitvā viharati, tathā	7	
PA_sn_41:7.2.2_1	dutiyaṁ, tathā tatiyaṁ, tathā catutthaṁ. Iti uddhamadho tiriyaṁ sabbadhi sabbattatāya	7	
PA_sn_41:7.2.2_2	sabbāvantaṁ lokaṁ mettāsahagatena cetasā vipulena mahaggatena appamāṇena averena	7	
PA_sn_41:7.2.2_3	abyāpajjena pharitvā viharati.	7	
PA_sn_41:7.2.3	Karuṇāsahagatena cetasā …pe…	7	
PA_sn_41:7.2.4	muditāsahagatena cetasā …pe…	7	
PA_sn_41:7.2.5_0	upekkhāsahagatena cetasā ekaṁ disaṁ pharitvā viharati, tathā dutiyaṁ, tathā tatiyaṁ,	7	
PA_sn_41:7.2.5_1	tathā catutthaṁ. Iti uddhamadho tiriyaṁ sabbadhi sabbattatāya sabbāvantaṁ lokaṁ upekkhāsahagatena	7	
PA_sn_41:7.2.5_2	cetasā vipulena mahaggatena appamāṇena averena abyāpajjena pharitvā viharati.	7	
PA_sn_41:7.2.6	Ayaṁ vuccati, bhante, appamāṇā cetovimutti.	7	
PA_sn_41:7.3.1	Katamā ca, bhante, ākiñcaññā cetovimutti?	7	
PA_sn_41:7.3.2	Idha, bhante, bhikkhu sabbaso viññāṇañcāyatanaṁ samatikkamma, ‘natthi kiñcī’ti ākiñcaññāyatanaṁ upasampajja viharati.	7	
PA_sn_41:7.3.3	Ayaṁ vuccati, bhante, ākiñcaññā cetovimutti.	7	
PA_sn_41:7.4.1	Katamā ca, bhante, suññatā cetovimutti?	7	
PA_sn_41:7.4.2	Idha, bhante, bhikkhu araññagato vā rukkhamūlagato vā suññāgāragato vā iti paṭisañcikkhati:	7	
PA_sn_41:7.4.3	‘suññamidaṁ attena vā attaniyena vā’ti.	7	
PA_sn_41:7.4.4	Ayaṁ vuccati, bhante, suññatā cetovimutti.	7	
PA_sn_41:7.5.1	Katamā ca, bhante, animittā cetovimutti?	7	
PA_sn_41:7.5.2	Idha, bhante, bhikkhu sabbanimittānaṁ amanasikārā animittaṁ cetosamādhiṁ upasampajja viharati.	7	
PA_sn_41:7.5.3	Ayaṁ vuccati, bhante, animittā cetovimutti.	7	
PA_sn_41:7.5.4	Ayaṁ kho, bhante, pariyāyo yaṁ pariyāyaṁ āgamma ime dhammā nānatthā ceva nānābyañjanā ca.	7	
PA_sn_41:7.6.1	Katamo ca, bhante, pariyāyo yaṁ pariyāyaṁ āgamma ime dhammā ekatthā byañjanameva nānaṁ?	7	
PA_sn_41:7.6.2	Rāgo, bhante, pamāṇakaraṇo, doso pamāṇakaraṇo, moho pamāṇakaraṇo.	7	
PA_sn_41:7.6.3	Te khīṇāsavassa bhikkhuno pahīnā ucchinnamūlā tālāvatthukatā anabhāvaṅkatā āyatiṁ anuppādadhammā.	7	
PA_sn_41:7.6.4	Yāvatā kho, bhante, appamāṇā cetovimuttiyo, akuppā tāsaṁ cetovimutti aggamakkhāyati.	7	
PA_sn_41:7.6.5	Sā kho pana akuppā cetovimutti suññā rāgena, suññā dosena, suññā mohena.	7	
PA_sn_41:7.6.6	Rāgo kho, bhante, kiñcanaṁ, doso kiñcanaṁ, moho kiñcanaṁ.	7	
PA_sn_41:7.6.7	Te khīṇāsavassa bhikkhuno pahīnā ucchinnamūlā tālāvatthukatā anabhāvaṅkatā āyatiṁ anuppādadhammā.	7	
PA_sn_41:7.6.8	Yāvatā kho, bhante, ākiñcaññā cetovimuttiyo, akuppā tāsaṁ cetovimutti aggamakkhāyati.	7	
PA_sn_41:7.6.9	Sā kho pana akuppā cetovimutti suññā rāgena, suññā dosena, suññā mohena.	7	
PA_sn_41:7.6.10	Rāgo kho, bhante, nimittakaraṇo, doso nimittakaraṇo, moho nimittakaraṇo.	7	
PA_sn_41:7.6.11	Te khīṇāsavassa bhikkhuno pahīnā ucchinnamūlā tālāvatthukatā anabhāvaṅkatā āyatiṁ anuppādadhammā.	7	
PA_sn_41:7.6.12	Yāvatā kho, bhante, animittā cetovimuttiyo, akuppā tāsaṁ cetovimutti aggamakkhāyati.	7	
PA_sn_41:7.6.13	Sā kho pana akuppā cetovimutti suññā rāgena, suññā dosena, suññā mohena.	7	
PA_sn_41:7.6.14	Ayaṁ kho, bhante, pariyāyo yaṁ pariyāyaṁ āgamma ime dhammā ekatthā byañjanameva nānan”ti.	7	
PA_sn_41:7.6.15	“Lābhā te, gahapati, suladdhaṁ te, gahapati.	7	
PA_sn_41:7.6.16	Yassa te gambhīre buddhavacane paññācakkhu kamatī”ti.	7	
PA_sn_41:7.6.17	Sattamaṁ.	7	
PA_sn_41:8.0.1	Saṁyutta Nikāya 41.8	8	
PA_sn_41:8.0.2	1. Cittavagga	8	
PA_sn_41:8.0.3	Nigaṇṭhanāṭaputtasutta	8	
PA_sn_41:8.1.1	Tena kho pana samayena nigaṇṭho nāṭaputto macchikāsaṇḍaṁ anuppatto hoti mahatiyā nigaṇṭhaparisāya saddhiṁ.	8	
PA_sn_41:8.1.2	Assosi kho citto gahapati: “nigaṇṭho kira nāṭaputto macchikāsaṇḍaṁ anuppatto mahatiyā nigaṇṭhaparisāya saddhin”ti.	8	
PA_sn_41:8.1.3	Atha kho citto gahapati sambahulehi upāsakehi saddhiṁ yena nigaṇṭho nāṭaputto tenupasaṅkami; upasaṅkamitvā nigaṇṭhena nāṭaputtena saddhiṁ sammodi.	8	
PA_sn_41:8.1.4	Sammodanīyaṁ kathaṁ sāraṇīyaṁ vītisāretvā ekamantaṁ nisīdi. Ekamantaṁ nisinnaṁ kho cittaṁ gahapatiṁ nigaṇṭho nāṭaputto etadavoca:	8	
PA_sn_41:8.1.5	“saddahasi tvaṁ, gahapati, samaṇassa gotamassa—	8	
PA_sn_41:8.1.6	atthi avitakko avicāro samādhi, atthi vitakkavicārānaṁ nirodho”ti?	8	
PA_sn_41:8.2.1	“Na khvāhaṁ ettha, bhante, bhagavato saddhāya gacchāmi.	8	
PA_sn_41:8.2.2	Atthi avitakko avicāro samādhi, atthi vitakkavicārānaṁ nirodho”ti.	8	
PA_sn_41:8.2.3	Evaṁ vutte, nigaṇṭho nāṭaputto ulloketvā etadavoca:	8	
PA_sn_41:8.2.4_0	“idaṁ bhavanto passantu, yāva ujuko cāyaṁ citto gahapati, yāva asaṭho cāyaṁ citto	8	
PA_sn_41:8.2.4_1	gahapati, yāva amāyāvī cāyaṁ citto gahapati, vātaṁ vā so jālena bādhetabbaṁ maññeyya,	8	
PA_sn_41:8.2.4_2	yo vitakkavicāre nirodhetabbaṁ maññeyya, sakamuṭṭhinā vā so gaṅgāya sotaṁ āvāretabbaṁ	8	
PA_sn_41:8.2.4_3	maññeyya, yo vitakkavicāre nirodhetabbaṁ maññeyyā”ti.	8	
PA_sn_41:8.3.1	“Taṁ kiṁ maññasi, bhante,	8	
PA_sn_41:8.3.2	katamaṁ nu kho paṇītataraṁ—ñāṇaṁ vā saddhā vā”ti?	8	
PA_sn_41:8.3.3	“Saddhāya kho, gahapati, ñāṇaṁyeva paṇītataran”ti.	8	
PA_sn_41:8.3.4	“Ahaṁ kho, bhante, yāvadeva ākaṅkhāmi, vivicceva kāmehi vivicca akusalehi dhammehi savitakkaṁ savicāraṁ vivekajaṁ pītisukhaṁ paṭhamaṁ jhānaṁ upasampajja viharāmi.	8	
PA_sn_41:8.3.5	Ahaṁ kho, bhante, yāvadeva ākaṅkhāmi, vitakkavicārānaṁ vūpasamā …pe… dutiyaṁ jhānaṁ upasampajja viharāmi.	8	
PA_sn_41:8.3.6	Ahaṁ kho, bhante, yāvadeva ākaṅkhāmi, pītiyā ca virāgā …pe… tatiyaṁ jhānaṁ upasampajja viharāmi.	8	
PA_sn_41:8.3.7	Ahaṁ kho, bhante, yāvadeva ākaṅkhāmi, sukhassa ca pahānā …pe… catutthaṁ jhānaṁ upasampajja viharāmi.	8	
PA_sn_41:8.3.8	Na so khvāhaṁ, bhante, evaṁ jānanto evaṁ passanto kassa aññassa samaṇassa vā brāhmaṇassa vā saddhāya gamissāmi?	8	
PA_sn_41:8.3.9	Atthi avitakko avicāro samādhi, atthi vitakkavicārānaṁ nirodho”ti.	8	
PA_sn_41:8.4.1	Evaṁ vutte, nigaṇṭho nāṭaputto sakaṁ parisaṁ apaloketvā etadavoca:	8	
PA_sn_41:8.4.2	“idaṁ bhavanto passantu, yāva anujuko cāyaṁ citto gahapati, yāva saṭho cāyaṁ citto gahapati, yāva māyāvī cāyaṁ citto gahapatī”ti.	8	
PA_sn_41:8.5.1	“Idāneva kho te mayaṁ, bhante, bhāsitaṁ:	8	
PA_sn_41:8.5.2	‘evaṁ ājānāma idaṁ bhavanto passantu, yāva ujuko cāyaṁ citto gahapati, yāva asaṭho cāyaṁ citto gahapati, yāva amāyāvī cāyaṁ citto gahapatī’ti.	8	
PA_sn_41:8.5.3	Idāneva ca pana mayaṁ, bhante, bhāsitaṁ:	8	
PA_sn_41:8.5.4	‘evaṁ ājānāma idaṁ bhavanto passantu, yāva anujuko cāyaṁ citto gahapati, yāva saṭho cāyaṁ citto gahapati, yāva māyāvī cāyaṁ citto gahapatī’ti.	8	
PA_sn_41:8.5.5	Sace te, bhante, purimaṁ saccaṁ, pacchimaṁ te micchā.	8	
PA_sn_41:8.5.6	Sace pana te, bhante, purimaṁ micchā, pacchimaṁ te saccaṁ.	8	
PA_sn_41:8.5.7	Ime kho pana, bhante, dasa sahadhammikā pañhā āgacchanti.	8	
PA_sn_41:8.5.8	Yadā nesaṁ atthaṁ ājāneyyāsi, atha maṁ paṭihareyyāsi saddhiṁ nigaṇṭhaparisāya.	8	
PA_sn_41:8.5.9	Eko pañho, eko uddeso, ekaṁ veyyākaraṇaṁ.	8	
PA_sn_41:8.5.10	Dve pañhā, dve uddesā, dve veyyākaraṇāni.	8	
PA_sn_41:8.5.11	Tayo pañhā, tayo uddesā, tīṇi veyyākaraṇāni.	8	
PA_sn_41:8.5.12	Cattāro pañhā, cattāro uddesā, cattāri veyyākaraṇāni.	8	
PA_sn_41:8.5.13	Pañca pañhā, pañca uddesā, pañca veyyākaraṇāni.	8	
PA_sn_41:8.5.14	Cha pañhā, cha uddesā, cha veyyākaraṇāni.	8	
PA_sn_41:8.5.15	Satta pañhā, satta uddesā, satta veyyākaraṇāni.	8	
PA_sn_41:8.5.16	Aṭṭha pañhā, aṭṭha uddesā, aṭṭha veyyākaraṇāni.	8	
PA_sn_41:8.5.17	Nava pañhā, nava uddesā, nava veyyākaraṇāni.	8	
PA_sn_41:8.5.18	Dasa pañhā, dasa uddesā, dasa veyyākaraṇānī”ti.	8	
PA_sn_41:8.5.19	Atha kho citto gahapati nigaṇṭhaṁ nāṭaputtaṁ ime dasa sahadhammike pañhe āpucchitvā uṭṭhāyāsanā pakkāmīti.	8	
PA_sn_41:8.5.20	Aṭṭhamaṁ.	8	
PA_sn_41:9.0.1	Saṁyutta Nikāya 41.9	9	
PA_sn_41:9.0.2	1. Cittavagga	9	
PA_sn_41:9.0.3	Acelakassapasutta	9	
PA_sn_41:9.1.1	Tena kho pana samayena acelo kassapo macchikāsaṇḍaṁ anuppatto hoti cittassa gahapatino purāṇagihisahāyo.	9	
PA_sn_41:9.1.2	Assosi kho citto gahapati: “acelo kira kassapo macchikāsaṇḍaṁ anuppatto amhākaṁ purāṇagihisahāyo”ti.	9	
PA_sn_41:9.1.3	Atha kho citto gahapati yena acelo kassapo tenupasaṅkami; upasaṅkamitvā acelena kassapena saddhiṁ sammodi.	9	
PA_sn_41:9.1.4	Sammodanīyaṁ kathaṁ sāraṇīyaṁ vītisāretvā ekamantaṁ nisīdi. Ekamantaṁ nisinno kho citto gahapati acelaṁ kassapaṁ etadavoca:	9	
PA_sn_41:9.1.5	“kīvaciraṁ pabbajitassa, bhante kassapā”ti?	9	
PA_sn_41:9.1.6	“Tiṁsamattāni kho me, gahapati, vassāni pabbajitassā”ti.	9	
PA_sn_41:9.1.7	“Imehi pana te, bhante, tiṁsamattehi vassehi atthi koci uttari manussadhammā alamariyañāṇadassanaviseso adhigato phāsuvihāro”ti?	9	
PA_sn_41:9.1.8_0	“Imehi kho me, gahapati, tiṁsamattehi vassehi pabbajitassa natthi koci uttari manussadhammā	9	
PA_sn_41:9.1.8_1	alamariyañāṇadassanaviseso adhigato phāsuvihāro, aññatra naggeyyā ca muṇḍeyyā ca	9	
PA_sn_41:9.1.8_2	pāvaḷanipphoṭanāya cā”ti.	9	
PA_sn_41:9.1.9	Evaṁ vutte, citto gahapati acelaṁ kassapaṁ etadavoca:	9	
PA_sn_41:9.1.10	“acchariyaṁ vata, bho, abbhutaṁ vata, bho.	9	
PA_sn_41:9.1.11_0	Dhammassa svākkhātatā yatra hi nāma tiṁsamattehi vassehi na koci uttari manussadhammā	9	
PA_sn_41:9.1.11_1	alamariyañāṇadassanaviseso adhigato abhavissa phāsuvihāro, aññatra naggeyyā ca muṇḍeyyā	9	
PA_sn_41:9.1.11_2	ca pāvaḷanipphoṭanāya cā”ti.	9	
PA_sn_41:9.2.1	“Tuyhaṁ pana, gahapati, kīvaciraṁ upāsakattaṁ upagatassā”ti?	9	
PA_sn_41:9.2.2	“Mayhampi kho pana, bhante, tiṁsamattāni vassāni upāsakattaṁ upagatassā”ti.	9	
PA_sn_41:9.2.3	“Imehi pana te, gahapati, tiṁsamattehi vassehi atthi koci uttari manussadhammā alamariyañāṇadassanaviseso adhigato phāsuvihāro”ti?	9	
PA_sn_41:9.2.4	“Gihinopi siyā, bhante.	9	
PA_sn_41:9.2.5	Ahañhi, bhante, yāvadeva ākaṅkhāmi, vivicceva kāmehi vivicca akusalehi dhammehi savitakkaṁ savicāraṁ vivekajaṁ pītisukhaṁ paṭhamaṁ jhānaṁ upasampajja viharāmi.	9	
PA_sn_41:9.2.6	Ahañhi, bhante, yāvadeva ākaṅkhāmi, vitakkavicārānaṁ vūpasamā … dutiyaṁ jhānaṁ upasampajja viharāmi.	9	
PA_sn_41:9.2.7	Ahañhi, bhante, yāvadeva ākaṅkhāmi, pītiyā ca virāgā …pe… tatiyaṁ jhānaṁ upasampajja viharāmi.	9	
PA_sn_41:9.2.8	Ahañhi, bhante, yāvadeva ākaṅkhāmi, sukhassa ca pahānā …pe… catutthaṁ jhānaṁ upasampajja viharāmi.	9	
PA_sn_41:9.2.9	Sace kho panāhaṁ, bhante, bhagavato paṭhamataraṁ kālaṁ kareyyaṁ, anacchariyaṁ kho panetaṁ yaṁ maṁ bhagavā evaṁ byākareyya:	9	
PA_sn_41:9.2.10	‘natthi taṁ saṁyojanaṁ yena saṁyojanena saṁyutto citto gahapati puna imaṁ lokaṁ āgaccheyyā’”ti.	9	
PA_sn_41:9.2.11	Evaṁ vutte, acelo kassapo cittaṁ gahapatiṁ etadavoca:	9	
PA_sn_41:9.2.12	“acchariyaṁ vata bho, abbhutaṁ vata bho.	9	
PA_sn_41:9.2.13	Dhammassa svākkhātatā, yatra hi nāma gihī odātavasano evarūpaṁ uttari manussadhammā alamariyañāṇadassanavisesaṁ adhigamissati phāsuvihāraṁ.	9	
PA_sn_41:9.2.14	Labheyyāhaṁ, gahapati, imasmiṁ dhammavinaye pabbajjaṁ, labheyyaṁ upasampadan”ti.	9	
PA_sn_41:9.3.1	Atha kho citto gahapati acelaṁ kassapaṁ ādāya yena therā bhikkhū tenupasaṅkami; upasaṅkamitvā there bhikkhū etadavoca:	9	
PA_sn_41:9.3.2	“ayaṁ, bhante, acelo kassapo amhākaṁ purāṇagihisahāyo.	9	
PA_sn_41:9.3.3	Imaṁ therā pabbājentu upasampādentu.	9	
PA_sn_41:9.3.4	Ahamassa ussukkaṁ karissāmi cīvarapiṇḍapātasenāsanagilānappaccayabhesajjaparikkhārānan”ti.	9	
PA_sn_41:9.3.5	Alattha kho acelo kassapo imasmiṁ dhammavinaye pabbajjaṁ, alattha upasampadaṁ.	9	
PA_sn_41:9.3.6_0	Acirūpasampanno ca panāyasmā kassapo eko vūpakaṭṭho appamatto ātāpī pahitatto viharanto	9	
PA_sn_41:9.3.6_1	nacirasseva—yassatthāya kulaputtā sammadeva agārasmā anagāriyaṁ pabbajanti, tadanuttaraṁ—brahmacariyapariyosānaṁ	9	
PA_sn_41:9.3.6_2	diṭṭheva dhamme sayaṁ abhiññā sacchikatvā upasampajja vihāsi.	9	
PA_sn_41:9.3.7	“Khīṇā jāti, vusitaṁ brahmacariyaṁ, kataṁ karaṇīyaṁ, nāparaṁ itthattāyā”ti abbhaññāsi.	9	
PA_sn_41:9.3.8	Aññataro ca panāyasmā kassapo arahataṁ ahosīti.	9	
PA_sn_41:9.3.9	Navamaṁ.	9	
PA_sn_41:10.0.1	Saṁyutta Nikāya 41.10	10	
PA_sn_41:10.0.2	1. Cittavagga	10	
PA_sn_41:10.0.3	Gilānadassanasutta	10	
PA_sn_41:10.1.1	Tena kho pana samayena citto gahapati ābādhiko hoti dukkhito bāḷhagilāno.	10	
PA_sn_41:10.1.2	Atha kho sambahulā ārāmadevatā vanadevatā rukkhadevatā osadhitiṇavanappatīsu adhivatthā devatā saṅgamma samāgamma cittaṁ gahapatiṁ etadavocuṁ:	10	
PA_sn_41:10.1.3	“paṇidhehi, gahapati, anāgatamaddhānaṁ rājā assaṁ cakkavattī”ti.	10	
PA_sn_41:10.2.1	Evaṁ vutte, citto gahapati tā ārāmadevatā vanadevatā rukkhadevatā osadhitiṇavanappatīsu adhivatthā devatā etadavoca:	10	
PA_sn_41:10.2.2	“tampi aniccaṁ, tampi addhuvaṁ, tampi pahāya gamanīyan”ti.	10	
PA_sn_41:10.2.3	Evaṁ vutte, cittassa gahapatino mittāmaccā ñātisālohitā cittaṁ gahapatiṁ etadavocuṁ:	10	
PA_sn_41:10.2.4	“satiṁ, ayyaputta, upaṭṭhapehi, mā vippalapī”ti.	10	
PA_sn_41:10.2.5	“Kiṁ tāhaṁ vadāmi yaṁ maṁ tumhe evaṁ vadetha:	10	
PA_sn_41:10.2.6	‘satiṁ, ayyaputta, upaṭṭhapehi, mā vippalapī’”ti?	10	
PA_sn_41:10.2.7	“Evaṁ kho tvaṁ, ayyaputta, vadesi:	10	
PA_sn_41:10.2.8	‘tampi aniccaṁ, tampi addhuvaṁ, tampi pahāya gamanīyan’”ti.	10	
PA_sn_41:10.2.9	“Tathā hi pana maṁ ārāmadevatā vanadevatā rukkhadevatā osadhitiṇavanappatīsu adhivatthā devatā evamāhaṁsu:	10	
PA_sn_41:10.2.10	‘paṇidhehi, gahapati, anāgatamaddhānaṁ rājā assaṁ cakkavattī’ti.	10	
PA_sn_41:10.2.11	Tāhaṁ evaṁ vadāmi:	10	
PA_sn_41:10.2.12	‘tampi aniccaṁ …pe… tampi pahāya gamanīyan’”ti.	10	
PA_sn_41:10.2.13	“Kiṁ pana tā, ayyaputta, ārāmadevatā vanadevatā rukkhadevatā osadhitiṇavanappatīsu adhivatthā devatā atthavasaṁ sampassamānā evamāhaṁsu:	10	
PA_sn_41:10.2.14	‘paṇidhehi, gahapati, anāgatamaddhānaṁ rājā assaṁ cakkavattī’”ti?	10	
PA_sn_41:10.2.15	“Tāsaṁ kho ārāmadevatānaṁ vanadevatānaṁ rukkhadevatānaṁ osadhitiṇavanappatīsu adhivatthānaṁ devatānaṁ evaṁ hoti:	10	
PA_sn_41:10.2.16	‘ayaṁ kho citto gahapati, sīlavā kalyāṇadhammo.	10	
PA_sn_41:10.2.17	Sace paṇidahissati—	10	
PA_sn_41:10.2.18	anāgatamaddhānaṁ rājā assaṁ cakkavattī’ti, ‘tassa kho ayaṁ ijjhissati, sīlavato cetopaṇidhi visuddhattā dhammiko dhammikaṁ phalaṁ anupassatī’ti.	10	
PA_sn_41:10.2.19	Imaṁ kho tā ārāmadevatā vanadevatā rukkhadevatā osadhitiṇavanappatīsu adhivatthā devatā atthavasaṁ sampassamānā evamāhaṁsu:	10	
PA_sn_41:10.2.20	‘paṇidhehi, gahapati, anāgatamaddhānaṁ rājā assaṁ cakkavattī’ti.	10	
PA_sn_41:10.2.21	Tāhaṁ evaṁ vadāmi:	10	
PA_sn_41:10.2.22	‘tampi aniccaṁ, tampi addhuvaṁ, tampi pahāya gamanīyan’”ti.	10	
PA_sn_41:10.3.1	“Tena hi, ayyaputta, amhepi ovadāhī”ti.	10	
PA_sn_41:10.3.2	“Tasmā hi vo evaṁ sikkhitabbaṁ—	10	
PA_sn_41:10.3.3	buddhe aveccappasādena samannāgatā bhavissāma:	10	
PA_sn_41:10.3.4	‘itipi so bhagavā arahaṁ sammāsambuddho vijjācaraṇasampanno sugato lokavidū anuttaro purisadammasārathi satthā devamanussānaṁ buddho bhagavā’ti.	10	
PA_sn_41:10.3.5	Dhamme aveccappasādena samannāgatā bhavissāma:	10	
PA_sn_41:10.3.6	‘svākkhāto bhagavatā dhammo sandiṭṭhiko akāliko ehipassiko opaneyyiko paccattaṁ veditabbo viññūhī’ti.	10	
PA_sn_41:10.3.7	Saṅghe aveccappasādena samannāgatā bhavissāma:	10	
PA_sn_41:10.3.8_0	‘suppaṭipanno bhagavato sāvakasaṅgho, ujuppaṭipanno bhagavato sāvakasaṅgho, ñāyappaṭipanno	10	
PA_sn_41:10.3.8_1	bhagavato sāvakasaṅgho, sāmīcippaṭipanno bhagavato sāvakasaṅgho, yadidaṁ cattāri	10	
PA_sn_41:10.3.8_2	purisayugāni aṭṭha purisapuggalā esa bhagavato sāvakasaṅgho āhuneyyo pāhuneyyo dakkhiṇeyyo	10	
PA_sn_41:10.3.8_3	añjalikaraṇīyo anuttaraṁ puññakkhettaṁ lokassā’ti.	10	
PA_sn_41:10.3.9	Yaṁ kho pana kiñci kule deyyadhammaṁ sabbaṁ taṁ appaṭivibhattaṁ bhavissati sīlavantehi kalyāṇadhammehīti evañhi vo sikkhitabban”ti.	10	
PA_sn_41:10.3.10	Atha kho citto gahapati mittāmacce ñātisālohite buddhe ca dhamme ca saṅghe ca cāge ca samādapetvā kālamakāsīti.	10	
PA_sn_41:10.3.11	Dasamaṁ.	10	
PA_sn_41:10.3.12	Cittavaggo paṭhamo.	10	
PA_sn_41:10.4.0	Tassuddānaṁ	10	
PA_sn_41:10.4.1	Saṁyojanaṁ dve isidattā,	10	
PA_sn_41:10.4.2	Mahako kāmabhūpi ca;	10	
PA_sn_41:10.4.3	Godatto ca nigaṇṭho ca,	10	
PA_sn_41:10.4.4	Acelena gilānadassananti.	10	
PA_sn_41:10.4.5	Cittasaṁyuttaṁ samattaṁ.	10	
