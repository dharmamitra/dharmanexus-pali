segmentnr	original	folio	analyzed
PA_dn_30:0.1	Dīgha Nikāya 30	0	
PA_dn_30:0.2	Lakkhaṇasutta	0	
PA_dn_30:1.1.1	Evaṁ me sutaṁ—	1	
PA_dn_30:1.1.2	ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme.	1	
PA_dn_30:1.1.3	Tatra kho bhagavā bhikkhū āmantesi:	1	
PA_dn_30:1.1.4	“bhikkhavo”ti.	1	
PA_dn_30:1.1.5	“Bhaddante”ti te bhikkhū bhagavato paccassosuṁ.	1	
PA_dn_30:1.1.6	Bhagavā etadavoca:	1	
PA_dn_30:1.1.7	“Dvattiṁsimāni, bhikkhave, mahāpurisassa mahāpurisalakkhaṇāni, yehi samannāgatassa mahāpurisassa dveva gatiyo bhavanti anaññā.	1	
PA_dn_30:1.1.8	Sace agāraṁ ajjhāvasati, rājā hoti cakkavattī dhammiko dhammarājā cāturanto vijitāvī janapadatthāvariyappatto sattaratanasamannāgato.	1	
PA_dn_30:1.1.9	Tassimāni satta ratanāni bhavanti;	1	
PA_dn_30:1.1.10	Seyyathidaṁ—cakkaratanaṁ hatthiratanaṁ assaratanaṁ maṇiratanaṁ itthiratanaṁ gahapatiratanaṁ pariṇāyakaratanameva sattamaṁ.	1	
PA_dn_30:1.1.11	Parosahassaṁ kho panassa puttā bhavanti sūrā vīraṅgarūpā parasenappamaddanā.	1	
PA_dn_30:1.1.12	So imaṁ pathaviṁ sāgarapariyantaṁ adaṇḍena asatthena dhammena abhivijiya ajjhāvasati.	1	
PA_dn_30:1.1.13	Sace kho pana agārasmā anagāriyaṁ pabbajati, arahaṁ hoti sammāsambuddho loke vivaṭṭacchado.	1	
PA_dn_30:1.2.1	Katamāni ca tāni, bhikkhave, dvattiṁsa mahāpurisassa mahāpurisalakkhaṇāni, yehi samannāgatassa mahāpurisassa dveva gatiyo bhavanti anaññā?	1	
PA_dn_30:1.2.2	Sace agāraṁ ajjhāvasati, rājā hoti cakkavattī …pe…	1	
PA_dn_30:1.2.3	sace kho pana agārasmā anagāriyaṁ pabbajati, arahaṁ hoti sammāsambuddho loke vivaṭṭacchado.	1	
PA_dn_30:1.2.4	Idha, bhikkhave, mahāpuriso suppatiṭṭhitapādo hoti. Yampi, bhikkhave, mahāpuriso suppatiṭṭhitapādo hoti, idampi, bhikkhave, mahāpurisassa mahāpurisalakkhaṇaṁ bhavati.	1	
PA_dn_30:1.2.5_0	Puna caparaṁ, bhikkhave, mahāpurisassa heṭṭhāpādatalesu cakkāni jātāni honti sahassārāni	1	
PA_dn_30:1.2.5_1	sanemikāni sanābhikāni sabbākāraparipūrāni. Yampi, bhikkhave, mahāpurisassa heṭṭhāpādatalesu	1	
PA_dn_30:1.2.5_2	cakkāni jātāni honti sahassārāni sanemikāni sanābhikāni sabbākāraparipūrāni, idampi,	1	
PA_dn_30:1.2.5_3	bhikkhave, mahāpurisassa mahāpurisalakkhaṇaṁ bhavati.	1	
PA_dn_30:1.2.6	Puna caparaṁ, bhikkhave, mahāpuriso āyatapaṇhi hoti …pe…	1	
PA_dn_30:1.2.7	dīghaṅguli hoti …	1	
PA_dn_30:1.2.8	mudutalunahatthapādo hoti …	1	
PA_dn_30:1.2.9	jālahatthapādo hoti …	1	
PA_dn_30:1.2.10	ussaṅkhapādo hoti …	1	
PA_dn_30:1.2.11	eṇijaṅgho hoti …	1	
PA_dn_30:1.2.12	ṭhitakova anonamanto ubhohi pāṇitalehi jaṇṇukāni parimasati parimajjati …	1	
PA_dn_30:1.2.13	kosohitavatthaguyho hoti …	1	
PA_dn_30:1.2.14	suvaṇṇavaṇṇo hoti kañcanasannibhattaco …	1	
PA_dn_30:1.2.15	sukhumacchavi hoti, sukhumattā chaviyā rajojallaṁ kāye na upalimpati …	1	
PA_dn_30:1.2.16	ekekalomo hoti, ekekāni lomāni lomakūpesu jātāni …	1	
PA_dn_30:1.2.17	uddhaggalomo hoti, uddhaggāni lomāni jātāni nīlāni añjanavaṇṇāni kuṇḍalāvaṭṭāni dakkhiṇāvaṭṭakajātāni …	1	
PA_dn_30:1.2.18	brahmujugatto hoti …	1	
PA_dn_30:1.2.19	sattussado hoti …	1	
PA_dn_30:1.2.20	sīhapubbaddhakāyo hoti …	1	
PA_dn_30:1.2.21	citantaraṁso hoti …	1	
PA_dn_30:1.2.22	nigrodhaparimaṇḍalo hoti, yāvatakvassa kāyo tāvatakvassa byāmo yāvatakvassa byāmo tāvatakvassa kāyo …	1	
PA_dn_30:1.2.23	samavaṭṭakkhandho hoti …	1	
PA_dn_30:1.2.24	rasaggasaggī hoti …	1	
PA_dn_30:1.2.25	sīhahanu hoti …	1	
PA_dn_30:1.2.26	cattālīsadanto hoti …	1	
PA_dn_30:1.2.27	samadanto hoti …	1	
PA_dn_30:1.2.28	aviraḷadanto hoti …	1	
PA_dn_30:1.2.29	susukkadāṭho hoti …	1	
PA_dn_30:1.2.30	pahūtajivho hoti …	1	
PA_dn_30:1.2.31	brahmassaro hoti karavīkabhāṇī …	1	
PA_dn_30:1.2.32	abhinīlanetto hoti …	1	
PA_dn_30:1.2.33	gopakhumo hoti …	1	
PA_dn_30:1.2.34_0	uṇṇā bhamukantare jātā hoti, odātā mudutūlasannibhā. Yampi, bhikkhave, mahāpurisassa	1	
PA_dn_30:1.2.34_1	uṇṇā bhamukantare jātā hoti, odātā mudutūlasannibhā, idampi, bhikkhave, mahāpurisassa	1	
PA_dn_30:1.2.34_2	mahāpurisalakkhaṇaṁ bhavati.	1	
PA_dn_30:1.2.35	Puna caparaṁ, bhikkhave, mahāpuriso uṇhīsasīso hoti. Yampi, bhikkhave, mahāpuriso uṇhīsasīso hoti, idampi, bhikkhave, mahāpurisassa mahāpurisalakkhaṇaṁ bhavati.	1	
PA_dn_30:1.3.1	Imāni kho tāni, bhikkhave, dvattiṁsa mahāpurisassa mahāpurisalakkhaṇāni, yehi samannāgatassa mahāpurisassa dveva gatiyo bhavanti anaññā.	1	
PA_dn_30:1.3.2	Sace agāraṁ ajjhāvasati, rājā hoti cakkavattī …pe…	1	
PA_dn_30:1.3.3	sace kho pana agārasmā anagāriyaṁ pabbajati, arahaṁ hoti sammāsambuddho loke vivaṭṭacchado.	1	
PA_dn_30:1.3.4	Imāni kho, bhikkhave, dvattiṁsa mahāpurisassa mahāpurisalakkhaṇāni bāhirakāpi isayo dhārenti, no ca kho te jānanti:	1	
PA_dn_30:1.3.5	‘imassa kammassa kaṭattā idaṁ lakkhaṇaṁ paṭilabhatī’ti.	1	
PA_dn_30:1.4.0	1. Suppatiṭṭhitapādatālakkhaṇaṁ	1	
PA_dn_30:1.4.1_0	Yampi, bhikkhave, tathāgato purimaṁ jātiṁ purimaṁ bhavaṁ purimaṁ niketaṁ pubbe manussabhūto	1	
PA_dn_30:1.4.1_1	samāno daḷhasamādāno ahosi kusalesu dhammesu, avatthitasamādāno kāyasucarite vacīsucarite	1	
PA_dn_30:1.4.1_2	manosucarite dānasaṁvibhāge sīlasamādāne uposathupavāse matteyyatāya petteyyatāya	1	
PA_dn_30:1.4.1_3	sāmaññatāya brahmaññatāya kule jeṭṭhāpacāyitāya aññataraññataresu ca adhikusalesu dhammesu.	1	
PA_dn_30:1.4.2	So tassa kammassa kaṭattā upacitattā ussannattā vipulattā kāyassa bhedā paraṁ maraṇā sugatiṁ saggaṁ lokaṁ upapajjati.	1	
PA_dn_30:1.4.3_0	So tattha aññe deve dasahi ṭhānehi adhiggaṇhāti dibbena āyunā dibbena vaṇṇena dibbena	1	
PA_dn_30:1.4.3_1	sukhena dibbena yasena dibbena ādhipateyyena dibbehi rūpehi dibbehi saddehi dibbehi	1	
PA_dn_30:1.4.3_2	gandhehi dibbehi rasehi dibbehi phoṭṭhabbehi.	1	
PA_dn_30:1.4.4	So tato cuto itthattaṁ āgato samāno imaṁ mahāpurisalakkhaṇaṁ paṭilabhati.	1	
PA_dn_30:1.4.5	Suppatiṭṭhitapādo hoti.	1	
PA_dn_30:1.4.6	Samaṁ pādaṁ bhūmiyaṁ nikkhipati, samaṁ uddharati, samaṁ sabbāvantehi pādatalehi bhūmiṁ phusati.	1	
PA_dn_30:1.5.1	So tena lakkhaṇena samannāgato sace agāraṁ ajjhāvasati, rājā hoti cakkavattī dhammiko dhammarājā cāturanto vijitāvī janapadatthāvariyappatto sattaratanasamannāgato.	1	
PA_dn_30:1.5.2	Tassimāni satta ratanāni bhavanti;	1	
PA_dn_30:1.5.3	Seyyathidaṁ—cakkaratanaṁ hatthiratanaṁ assaratanaṁ maṇiratanaṁ itthiratanaṁ gahapatiratanaṁ pariṇāyakaratanameva sattamaṁ.	1	
PA_dn_30:1.5.4	Parosahassaṁ kho panassa puttā bhavanti sūrā vīraṅgarūpā parasenappamaddanā.	1	
PA_dn_30:1.5.5	So imaṁ pathaviṁ sāgarapariyantaṁ akhilamanimittamakaṇṭakaṁ iddhaṁ phītaṁ khemaṁ sivaṁ nirabbudaṁ adaṇḍena asatthena dhammena abhivijiya ajjhāvasati.	1	
PA_dn_30:1.5.6	Rājā samāno kiṁ labhati?	1	
PA_dn_30:1.5.7	Akkhambhiyo hoti kenaci manussabhūtena paccatthikena paccāmittena.	1	
PA_dn_30:1.5.8	Rājā samāno idaṁ labhati.	1	
PA_dn_30:1.5.9	Sace kho pana agārasmā anagāriyaṁ pabbajati, arahaṁ hoti sammāsambuddho loke vivaṭṭacchado.	1	
PA_dn_30:1.5.10	Buddho samāno kiṁ labhati?	1	
PA_dn_30:1.5.11	Akkhambhiyo hoti abbhantarehi vā bāhirehi vā paccatthikehi paccāmittehi rāgena vā dosena vā mohena vā samaṇena vā brāhmaṇena vā devena vā mārena vā brahmunā vā kenaci vā lokasmiṁ.	1	
PA_dn_30:1.5.12	Buddho samāno idaṁ labhati”.	1	
PA_dn_30:1.5.13	Etamatthaṁ bhagavā avoca.	1	
PA_dn_30:1.6.1	Tatthetaṁ vuccati:	1	
PA_dn_30:1.6.2	“Sacce ca dhamme ca dame ca saṁyame,	1	
PA_dn_30:1.6.3	Soceyyasīlālayuposathesu ca;	1	
PA_dn_30:1.6.4	Dāne ahiṁsāya asāhase rato,	1	
PA_dn_30:1.6.5	Daḷhaṁ samādāya samattamācari.	1	
PA_dn_30:1.6.6	So tena kammena divaṁ samakkami,	1	
PA_dn_30:1.6.7	Sukhañca khiḍḍāratiyo ca anvabhi;	1	
PA_dn_30:1.6.8	Tato cavitvā punarāgato idha,	1	
PA_dn_30:1.6.9	Samehi pādehi phusī vasundharaṁ.	1	
PA_dn_30:1.6.10	Byākaṁsu veyyañjanikā samāgatā,	1	
PA_dn_30:1.6.11	Samappatiṭṭhassa na hoti khambhanā;	1	
PA_dn_30:1.6.12	Gihissa vā pabbajitassa vā puna,	1	
PA_dn_30:1.6.13	Taṁ lakkhaṇaṁ bhavati tadatthajotakaṁ.	1	
PA_dn_30:1.6.14	Akkhambhiyo hoti agāramāvasaṁ,	1	
PA_dn_30:1.6.15	Parābhibhū sattubhi nappamaddano;	1	
PA_dn_30:1.6.16	Manussabhūtenidha hoti kenaci,	1	
PA_dn_30:1.6.17	Akkhambhiyo tassa phalena kammuno.	1	
PA_dn_30:1.6.18	Sace ca pabbajjamupeti tādiso,	1	
PA_dn_30:1.6.19	Nekkhammachandābhirato vicakkhaṇo;	1	
PA_dn_30:1.6.20	Aggo na so gacchati jātu khambhanaṁ,	1	
PA_dn_30:1.6.21	Naruttamo esa hi tassa dhammatā”ti.	1	
PA_dn_30:1.7.0	2. Pādatalacakkalakkhaṇaṁ	1	
PA_dn_30:1.7.1	“Yampi, bhikkhave, tathāgato purimaṁ jātiṁ purimaṁ bhavaṁ purimaṁ niketaṁ pubbe manussabhūto samāno	1	
PA_dn_30:1.7.2	bahujanassa sukhāvaho ahosi, ubbegauttāsabhayaṁ apanuditā, dhammikañca rakkhāvaraṇaguttiṁ saṁvidhātā, saparivārañca dānaṁ adāsi.	1	
PA_dn_30:1.7.3	So tassa kammassa kaṭattā upacitattā ussannattā vipulattā kāyassa bhedā paraṁ maraṇā sugatiṁ saggaṁ lokaṁ upapajjati …pe…	1	
PA_dn_30:1.7.4	so tato cuto itthattaṁ āgato samāno imaṁ mahāpurisalakkhaṇaṁ paṭilabhati.	1	
PA_dn_30:1.7.5	Heṭṭhāpādatalesu cakkāni jātāni honti sahassārāni sanemikāni sanābhikāni sabbākāraparipūrāni suvibhattantarāni.	1	
PA_dn_30:1.8.1	So tena lakkhaṇena samannāgato sace agāraṁ ajjhāvasati, rājā hoti cakkavattī …pe…	1	
PA_dn_30:1.8.2	rājā samāno kiṁ labhati?	1	
PA_dn_30:1.8.3	Mahāparivāro hoti;	1	
PA_dn_30:1.8.4	mahāssa honti parivārā brāhmaṇagahapatikā negamajānapadā gaṇakamahāmattā anīkaṭṭhā dovārikā amaccā pārisajjā rājāno bhogiyā kumārā.	1	
PA_dn_30:1.8.5	Rājā samāno idaṁ labhati.	1	
PA_dn_30:1.8.6	Sace kho pana agārasmā anagāriyaṁ pabbajati, arahaṁ hoti sammāsambuddho loke vivaṭṭacchado.	1	
PA_dn_30:1.8.7	Buddho samāno kiṁ labhati?	1	
PA_dn_30:1.8.8	Mahāparivāro hoti;	1	
PA_dn_30:1.8.9	mahāssa honti parivārā bhikkhū bhikkhuniyo upāsakā upāsikāyo devā manussā asurā nāgā gandhabbā.	1	
PA_dn_30:1.8.10	Buddho samāno idaṁ labhati”.	1	
PA_dn_30:1.8.11	Etamatthaṁ bhagavā avoca.	1	
PA_dn_30:1.9.1	Tatthetaṁ vuccati:	1	
PA_dn_30:1.9.2	“Pure puratthā purimāsu jātisu,	1	
PA_dn_30:1.9.3	Manussabhūto bahunaṁ sukhāvaho;	1	
PA_dn_30:1.9.4	Ubbhegauttāsabhayāpanūdano,	1	
PA_dn_30:1.9.5	Guttīsu rakkhāvaraṇesu ussuko.	1	
PA_dn_30:1.9.6	So tena kammena divaṁ samakkami,	1	
PA_dn_30:1.9.7	Sukhañca khiḍḍāratiyo ca anvabhi;	1	
PA_dn_30:1.9.8	Tato cavitvā punarāgato idha,	1	
PA_dn_30:1.9.9	Cakkāni pādesu duvesu vindati.	1	
PA_dn_30:1.9.10	Samantanemīni sahassarāni ca,	1	
PA_dn_30:1.9.11	Byākaṁsu veyyañjanikā samāgatā;	1	
PA_dn_30:1.9.12	Disvā kumāraṁ satapuññalakkhaṇaṁ,	1	
PA_dn_30:1.9.13	Parivāravā hessati sattumaddano.	1	
PA_dn_30:1.9.14	Tathā hi cakkāni samantanemini,	1	
PA_dn_30:1.9.15	Sace na pabbajjamupeti tādiso;	1	
PA_dn_30:1.9.16	Vatteti cakkaṁ pathaviṁ pasāsati,	1	
PA_dn_30:1.9.17	Tassānuyantādha bhavanti khattiyā.	1	
PA_dn_30:1.9.18	Mahāyasaṁ samparivārayanti naṁ,	1	
PA_dn_30:1.9.19	Sace ca pabbajjamupeti tādiso;	1	
PA_dn_30:1.9.20	Nekkhammachandābhirato vicakkhaṇo,	1	
PA_dn_30:1.9.21	Devā manussāsurasakkarakkhasā.	1	
PA_dn_30:1.9.22	Gandhabbanāgā vihagā catuppadā,	1	
PA_dn_30:1.9.23	Anuttaraṁ devamanussapūjitaṁ;	1	
PA_dn_30:1.9.24	Mahāyasaṁ samparivārayanti nan”ti.	1	
PA_dn_30:1.10.0	3–5. Āyatapaṇhitāditilakkhaṇaṁ	1	
PA_dn_30:1.10.1	“Yampi, bhikkhave, tathāgato purimaṁ jātiṁ purimaṁ bhavaṁ purimaṁ niketaṁ pubbe manussabhūto samāno	1	
PA_dn_30:1.10.2	pāṇātipātaṁ pahāya pāṇātipātā paṭivirato ahosi nihitadaṇḍo nihitasattho lajjī dayāpanno, sabbapāṇabhūtahitānukampī vihāsi.	1	
PA_dn_30:1.10.3	So tassa kammassa kaṭattā upacitattā ussannattā vipulattā …pe…	1	
PA_dn_30:1.10.4	so tato cuto itthattaṁ āgato samāno imāni tīṇi mahāpurisalakkhaṇāni paṭilabhati.	1	
PA_dn_30:1.10.5	Āyatapaṇhi ca hoti, dīghaṅguli ca brahmujugatto ca.	1	
PA_dn_30:1.11.1	So tehi lakkhaṇehi samannāgato sace agāraṁ ajjhāvasati, rājā hoti cakkavattī …pe…	1	
PA_dn_30:1.11.2	rājā samāno kiṁ labhati?	1	
PA_dn_30:1.11.3	Dīghāyuko hoti ciraṭṭhitiko, dīghamāyuṁ pāleti, na sakkā hoti antarā jīvitā voropetuṁ kenaci manussabhūtena paccatthikena paccāmittena.	1	
PA_dn_30:1.11.4	Rājā samāno idaṁ labhati …pe…	1	
PA_dn_30:1.11.5	buddho samāno kiṁ labhati?	1	
PA_dn_30:1.11.6_0	Dīghāyuko hoti ciraṭṭhitiko, dīghamāyuṁ pāleti, na sakkā hoti antarā jīvitā voropetuṁ	1	
PA_dn_30:1.11.6_1	paccatthikehi paccāmittehi samaṇena vā brāhmaṇena vā devena vā mārena vā brahmunā	1	
PA_dn_30:1.11.6_2	vā kenaci vā lokasmiṁ.	1	
PA_dn_30:1.11.7	Buddho samāno idaṁ labhati”.	1	
PA_dn_30:1.11.8	Etamatthaṁ bhagavā avoca.	1	
PA_dn_30:1.12.1	Tatthetaṁ vuccati:	1	
PA_dn_30:1.12.2	“Māraṇavadhabhayattano viditvā,	1	
PA_dn_30:1.12.3	Paṭivirato paraṁ māraṇāyahosi;	1	
PA_dn_30:1.12.4	Tena sucaritena saggamagamā,	1	
PA_dn_30:1.12.5	Sukataphalavipākamanubhosi.	1	
PA_dn_30:1.12.6	Caviya punaridhāgato samāno,	1	
PA_dn_30:1.12.7	Paṭilabhati idha tīṇi lakkhaṇāni;	1	
PA_dn_30:1.12.8	Bhavati vipuladīghapāsaṇhiko,	1	
PA_dn_30:1.12.9	Brahmāva suju subho sujātagatto.	1	
PA_dn_30:1.12.10	Subhujo susu susaṇṭhito sujāto,	1	
PA_dn_30:1.12.11	Mudutalunaṅguliyassa honti;	1	
PA_dn_30:1.12.12	Dīghā tībhi purisavaraggalakkhaṇehi,	1	
PA_dn_30:1.12.13	Cirayapanāya kumāramādisanti.	1	
PA_dn_30:1.12.14	Bhavati yadi gihī ciraṁ yapeti,	1	
PA_dn_30:1.12.15	Cirataraṁ pabbajati yadi tato hi;	1	
PA_dn_30:1.12.16	Yāpayati ca vasiddhibhāvanāya,	1	
PA_dn_30:1.12.17	Iti dīghāyukatāya taṁ nimittan”ti.	1	
PA_dn_30:1.13.0	6. Sattussadatālakkhaṇaṁ	1	
PA_dn_30:1.13.1	“Yampi, bhikkhave, tathāgato purimaṁ jātiṁ purimaṁ bhavaṁ purimaṁ niketaṁ pubbe manussabhūto samāno	1	
PA_dn_30:1.13.2	dātā ahosi paṇītānaṁ rasitānaṁ khādanīyānaṁ bhojanīyānaṁ sāyanīyānaṁ lehanīyānaṁ pānānaṁ.	1	
PA_dn_30:1.13.3	So tassa kammassa kaṭattā …pe…	1	
PA_dn_30:1.13.4	so tato cuto itthattaṁ āgato samāno imaṁ mahāpurisalakkhaṇaṁ paṭilabhati, sattussado hoti, sattassa ussadā honti;	1	
PA_dn_30:1.13.5	ubhosu hatthesu ussadā honti, ubhosu pādesu ussadā honti, ubhosu aṁsakūṭesu ussadā honti, khandhe ussado hoti.	1	
PA_dn_30:1.14.1	So tena lakkhaṇena samannāgato sace agāraṁ ajjhāvasati, rājā hoti cakkavattī …pe…	1	
PA_dn_30:1.14.2	rājā samāno kiṁ labhati?	1	
PA_dn_30:1.14.3	Lābhī hoti paṇītānaṁ rasitānaṁ khādanīyānaṁ bhojanīyānaṁ sāyanīyānaṁ lehanīyānaṁ pānānaṁ.	1	
PA_dn_30:1.14.4	Rājā samāno idaṁ labhati …pe…	1	
PA_dn_30:1.14.5	buddho samāno kiṁ labhati?	1	
PA_dn_30:1.14.6	Lābhī hoti paṇītānaṁ rasitānaṁ khādanīyānaṁ bhojanīyānaṁ sāyanīyānaṁ lehanīyānaṁ pānānaṁ.	1	
PA_dn_30:1.14.7	Buddho samāno idaṁ labhati”.	1	
PA_dn_30:1.14.8	Etamatthaṁ bhagavā avoca.	1	
PA_dn_30:1.15.1	Tatthetaṁ vuccati:	1	
PA_dn_30:1.15.2	“Khajjabhojjamatha leyya sāyiyaṁ,	1	
PA_dn_30:1.15.3	Uttamaggarasadāyako ahu;	1	
PA_dn_30:1.15.4	Tena so sucaritena kammunā,	1	
PA_dn_30:1.15.5	Nandane ciramabhippamodati.	1	
PA_dn_30:1.15.6	Satta cussade idhādhigacchati,	1	
PA_dn_30:1.15.7	Hatthapādamudutañca vindati;	1	
PA_dn_30:1.15.8	Āhu byañjananimittakovidā,	1	
PA_dn_30:1.15.9	Khajjabhojjarasalābhitāya naṁ.	1	
PA_dn_30:1.15.10	Yaṁ gihissapi tadatthajotakaṁ,	1	
PA_dn_30:1.15.11	Pabbajjampi ca tadādhigacchati;	1	
PA_dn_30:1.15.12	Khajjabhojjarasalābhiruttamaṁ,	1	
PA_dn_30:1.15.13	Āhu sabbagihibandhanacchidan”ti.	1	
PA_dn_30:1.16.0	7–8. Karacaraṇamudujālatālakkhaṇāni	1	
PA_dn_30:1.16.1	“Yampi, bhikkhave, tathāgato purimaṁ jātiṁ purimaṁ bhavaṁ purimaṁ niketaṁ pubbe manussabhūto samāno	1	
PA_dn_30:1.16.2	catūhi saṅgahavatthūhi janaṁ saṅgāhako ahosi—	1	
PA_dn_30:1.16.3	dānena peyyavajjena atthacariyāya samānattatāya.	1	
PA_dn_30:1.16.4	So tassa kammassa kaṭattā …pe…	1	
PA_dn_30:1.16.5	so tato cuto itthattaṁ āgato samāno imāni dve mahāpurisalakkhaṇāni paṭilabhati.	1	
PA_dn_30:1.16.6	Mudutalunahatthapādo ca hoti jālahatthapādo ca.	1	
PA_dn_30:1.17.1	So tehi lakkhaṇehi samannāgato sace agāraṁ ajjhāvasati, rājā hoti cakkavattī …pe…	1	
PA_dn_30:1.17.2	rājā samāno kiṁ labhati?	1	
PA_dn_30:1.17.3	Susaṅgahitaparijano hoti, susaṅgahitāssa honti brāhmaṇagahapatikā negamajānapadā gaṇakamahāmattā anīkaṭṭhā dovārikā amaccā pārisajjā rājāno bhogiyā kumārā.	1	
PA_dn_30:1.17.4	Rājā samāno idaṁ labhati …	1	
PA_dn_30:1.17.5	buddho samāno kiṁ labhati?	1	
PA_dn_30:1.17.6	Susaṅgahitaparijano hoti, susaṅgahitāssa honti bhikkhū bhikkhuniyo upāsakā upāsikāyo devā manussā asurā nāgā gandhabbā.	1	
PA_dn_30:1.17.7	Buddho samāno idaṁ labhati”.	1	
PA_dn_30:1.17.8	Etamatthaṁ bhagavā avoca.	1	
PA_dn_30:1.18.1	Tatthetaṁ vuccati:	1	
PA_dn_30:1.18.2	“Dānampi catthacariyatañca,	1	
PA_dn_30:1.18.3	Piyavāditañca samānattatañca;	1	
PA_dn_30:1.18.4	Kariyacariyasusaṅgahaṁ bahūnaṁ,	1	
PA_dn_30:1.18.5	Anavamatena guṇena yāti saggaṁ.	1	
PA_dn_30:1.18.6	Caviya punaridhāgato samāno,	1	
PA_dn_30:1.18.7	Karacaraṇamudutañca jālino ca;	1	
PA_dn_30:1.18.8	Atirucirasuvaggudassaneyyaṁ,	1	
PA_dn_30:1.18.9	Paṭilabhati daharo susu kumāro.	1	
PA_dn_30:1.18.10	Bhavati parijanassavo vidheyyo,	1	
PA_dn_30:1.18.11	Mahimaṁ āvasito susaṅgahito;	1	
PA_dn_30:1.18.12	Piyavadū hitasukhataṁ jigīsamāno,	1	
PA_dn_30:1.18.13	Abhirucitāni guṇāni ācarati.	1	
PA_dn_30:1.18.14	Yadi ca jahati sabbakāmabhogaṁ,	1	
PA_dn_30:1.18.15	Kathayati dhammakathaṁ jino janassa;	1	
PA_dn_30:1.18.16	Vacanapaṭikarassābhippasannā,	1	
PA_dn_30:1.18.17	Sutvāna dhammānudhammamācarantī”ti.	1	
PA_dn_30:1.19.0	9–10. Ussaṅkhapāda-uddhaggalomatālakkhaṇāni	1	
PA_dn_30:1.19.1	“Yampi, bhikkhave, tathāgato purimaṁ jātiṁ purimaṁ bhavaṁ purimaṁ niketaṁ pubbe manussabhūto samāno	1	
PA_dn_30:1.19.2	atthūpasaṁhitaṁ dhammūpasaṁhitaṁ vācaṁ bhāsitā ahosi, bahujanaṁ nidaṁsesi, pāṇīnaṁ hitasukhāvaho dhammayāgī.	1	
PA_dn_30:1.19.3	So tassa kammassa kaṭattā …pe…	1	
PA_dn_30:1.19.4	so tato cuto itthattaṁ āgato samāno imāni dve mahāpurisalakkhaṇāni paṭilabhati.	1	
PA_dn_30:1.19.5	Ussaṅkhapādo ca hoti, uddhaggalomo ca.	1	
PA_dn_30:1.20.1	So tehi lakkhaṇehi samannāgato, sace agāraṁ ajjhāvasati, rājā hoti cakkavattī …pe…	1	
PA_dn_30:1.20.2	rājā samāno kiṁ labhati?	1	
PA_dn_30:1.20.3	Aggo ca hoti seṭṭho ca pāmokkho ca uttamo ca pavaro ca kāmabhogīnaṁ.	1	
PA_dn_30:1.20.4	Rājā samāno idaṁ labhati …pe…	1	
PA_dn_30:1.20.5	buddho samāno kiṁ labhati?	1	
PA_dn_30:1.20.6	Aggo ca hoti seṭṭho ca pāmokkho ca uttamo ca pavaro ca sabbasattānaṁ.	1	
PA_dn_30:1.20.7	Buddho samāno idaṁ labhati”.	1	
PA_dn_30:1.20.8	Etamatthaṁ bhagavā avoca.	1	
PA_dn_30:1.21.1	Tatthetaṁ vuccati:	1	
PA_dn_30:1.21.2	“Atthadhammasahitaṁ pure giraṁ,	1	
PA_dn_30:1.21.3	Erayaṁ bahujanaṁ nidaṁsayi;	1	
PA_dn_30:1.21.4	Pāṇinaṁ hitasukhāvaho ahu,	1	
PA_dn_30:1.21.5	Dhammayāgamayajī amaccharī.	1	
PA_dn_30:1.21.6	Tena so sucaritena kammunā,	1	
PA_dn_30:1.21.7	Suggatiṁ vajati tattha modati;	1	
PA_dn_30:1.21.8	Lakkhaṇāni ca duve idhāgato,	1	
PA_dn_30:1.21.9	Uttamappamukhatāya vindati.	1	
PA_dn_30:1.21.10	Ubbhamuppatitalomavā saso,	1	
PA_dn_30:1.21.11	Pādagaṇṭhirahu sādhusaṇṭhitā;	1	
PA_dn_30:1.21.12	Maṁsalohitācitā tacotthatā,	1	
PA_dn_30:1.21.13	Uparicaraṇasobhanā ahu.	1	
PA_dn_30:1.21.14	Gehamāvasati ce tathāvidho,	1	
PA_dn_30:1.21.15	Aggataṁ vajati kāmabhoginaṁ;	1	
PA_dn_30:1.21.16	Tena uttaritaro na vijjati,	1	
PA_dn_30:1.21.17	Jambudīpamabhibhuyya iriyati.	1	
PA_dn_30:1.21.18	Pabbajampi ca anomanikkamo,	1	
PA_dn_30:1.21.19	Aggataṁ vajati sabbapāṇinaṁ;	1	
PA_dn_30:1.21.20	Tena uttaritaro na vijjati,	1	
PA_dn_30:1.21.21	Sabbalokamabhibhuyya viharatī”ti.	1	
PA_dn_30:1.22.0	11. Eṇijaṅghalakkhaṇaṁ	1	
PA_dn_30:1.22.1	“Yampi, bhikkhave, tathāgato purimaṁ jātiṁ purimaṁ bhavaṁ purimaṁ niketaṁ pubbe manussabhūto samāno	1	
PA_dn_30:1.22.2	sakkaccaṁ vācetā ahosi sippaṁ vā vijjaṁ vā caraṇaṁ vā kammaṁ vā:	1	
PA_dn_30:1.22.3	‘kintime khippaṁ vijāneyyuṁ, khippaṁ paṭipajjeyyuṁ, na ciraṁ kilisseyyun’”ti.	1	
PA_dn_30:1.22.4	So tassa kammassa kaṭattā …pe…	1	
PA_dn_30:1.22.5	so tato cuto itthattaṁ āgato samāno imaṁ mahāpurisalakkhaṇaṁ paṭilabhati.	1	
PA_dn_30:1.22.6	Eṇijaṅgho hoti.	1	
PA_dn_30:1.23.1	So tena lakkhaṇena samannāgato sace agāraṁ ajjhāvasati, rājā hoti cakkavattī …pe…	1	
PA_dn_30:1.23.2	rājā samāno kiṁ labhati?	1	
PA_dn_30:1.23.3	Yāni tāni rājārahāni rājaṅgāni rājūpabhogāni rājānucchavikāni tāni khippaṁ paṭilabhati.	1	
PA_dn_30:1.23.4	Rājā samāno idaṁ labhati …pe…	1	
PA_dn_30:1.23.5	buddho samāno kiṁ labhati?	1	
PA_dn_30:1.23.6	Yāni tāni samaṇārahāni samaṇaṅgāni samaṇūpabhogāni samaṇānucchavikāni, tāni khippaṁ paṭilabhati.	1	
PA_dn_30:1.23.7	Buddho samāno idaṁ labhati”.	1	
PA_dn_30:1.23.8	Etamatthaṁ bhagavā avoca.	1	
PA_dn_30:1.24.1	Tatthetaṁ vuccati:	1	
PA_dn_30:1.24.2	“Sippesu vijjācaraṇesu kammesu,	1	
PA_dn_30:1.24.3	Kathaṁ vijāneyyuṁ lahunti icchati;	1	
PA_dn_30:1.24.4	Yadūpaghātāya na hoti kassaci,	1	
PA_dn_30:1.24.5	Vāceti khippaṁ na ciraṁ kilissati.	1	
PA_dn_30:1.24.6	Taṁ kammaṁ katvā kusalaṁ sukhudrayaṁ,	1	
PA_dn_30:1.24.7	Jaṅghā manuññā labhate susaṇṭhitā;	1	
PA_dn_30:1.24.8	Vaṭṭā sujātā anupubbamuggatā,	1	
PA_dn_30:1.24.9	Uddhaggalomā sukhumattacotthatā.	1	
PA_dn_30:1.24.10	Eṇeyyajaṅghoti tamāhu puggalaṁ,	1	
PA_dn_30:1.24.11	Sampattiyā khippamidhāhu lakkhaṇaṁ;	1	
PA_dn_30:1.24.12	Gehānulomāni yadābhikaṅkhati,	1	
PA_dn_30:1.24.13	Apabbajaṁ khippamidhādhigacchati.	1	
PA_dn_30:1.24.14	Sace ca pabbajjamupeti tādiso,	1	
PA_dn_30:1.24.15	Nekkhammachandābhirato vicakkhaṇo;	1	
PA_dn_30:1.24.16	Anucchavikassa yadānulomikaṁ,	1	
PA_dn_30:1.24.17	Taṁ vindati khippamanomavikkamo”ti.	1	
PA_dn_30:1.25.0	12. Sukhumacchavilakkhaṇaṁ	1	
PA_dn_30:1.25.1	“Yampi, bhikkhave, tathāgato purimaṁ jātiṁ purimaṁ bhavaṁ purimaṁ niketaṁ pubbe manussabhūto samāno	1	
PA_dn_30:1.25.2	samaṇaṁ vā brāhmaṇaṁ vā upasaṅkamitvā paripucchitā ahosi:	1	
PA_dn_30:1.25.3_0	‘kiṁ, bhante, kusalaṁ, kiṁ akusalaṁ, kiṁ sāvajjaṁ, kiṁ anavajjaṁ, kiṁ sevitabbaṁ,	1	
PA_dn_30:1.25.3_1	kiṁ na sevitabbaṁ, kiṁ me karīyamānaṁ dīgharattaṁ ahitāya dukkhāya assa, kiṁ vā pana	1	
PA_dn_30:1.25.3_2	me karīyamānaṁ dīgharattaṁ hitāya sukhāya assā’ti.	1	
PA_dn_30:1.25.4	So tassa kammassa kaṭattā …pe…	1	
PA_dn_30:1.25.5	so tato cuto itthattaṁ āgato samāno imaṁ mahāpurisalakkhaṇaṁ paṭilabhati.	1	
PA_dn_30:1.25.6	Sukhumacchavi hoti, sukhumattā chaviyā rajojallaṁ kāye na upalimpati.	1	
PA_dn_30:1.26.1	So tena lakkhaṇena samannāgato sace agāraṁ ajjhāvasati, rājā hoti cakkavattī …pe…	1	
PA_dn_30:1.26.2	rājā samāno kiṁ labhati?	1	
PA_dn_30:1.26.3	Mahāpañño hoti, nāssa hoti koci paññāya sadiso vā seṭṭho vā kāmabhogīnaṁ.	1	
PA_dn_30:1.26.4	Rājā samāno idaṁ labhati …pe…	1	
PA_dn_30:1.26.5	buddho samāno kiṁ labhati?	1	
PA_dn_30:1.26.6	Mahāpañño hoti puthupañño hāsapañño javanapañño tikkhapañño nibbedhikapañño, nāssa hoti koci paññāya sadiso vā seṭṭho vā sabbasattānaṁ.	1	
PA_dn_30:1.26.7	Buddho samāno idaṁ labhati”.	1	
PA_dn_30:1.26.8	Etamatthaṁ bhagavā avoca.	1	
PA_dn_30:1.27.1	Tatthetaṁ vuccati:	1	
PA_dn_30:1.27.2	“Pure puratthā purimāsu jātisu,	1	
PA_dn_30:1.27.3	Aññātukāmo paripucchitā ahu;	1	
PA_dn_30:1.27.4	Sussūsitā pabbajitaṁ upāsitā,	1	
PA_dn_30:1.27.5	Atthantaro atthakathaṁ nisāmayi.	1	
PA_dn_30:1.27.6	Paññāpaṭilābhagatena kammunā,	1	
PA_dn_30:1.27.7	Manussabhūto sukhumacchavī ahu;	1	
PA_dn_30:1.27.8	Byākaṁsu uppādanimittakovidā,	1	
PA_dn_30:1.27.9	Sukhumāni atthāni avecca dakkhiti.	1	
PA_dn_30:1.27.10	Sace na pabbajjamupeti tādiso,	1	
PA_dn_30:1.27.11	Vatteti cakkaṁ pathaviṁ pasāsati;	1	
PA_dn_30:1.27.12	Atthānusiṭṭhīsu pariggahesu ca,	1	
PA_dn_30:1.27.13	Na tena seyyo sadiso ca vijjati.	1	
PA_dn_30:1.27.14	Sace ca pabbajjamupeti tādiso,	1	
PA_dn_30:1.27.15	Nekkhammachandābhirato vicakkhaṇo;	1	
PA_dn_30:1.27.16	Paññāvisiṭṭhaṁ labhate anuttaraṁ,	1	
PA_dn_30:1.27.17	Pappoti bodhiṁ varabhūrimedhaso”ti.	1	
PA_dn_30:1.28.0	13. Suvaṇṇavaṇṇalakkhaṇaṁ	1	
PA_dn_30:1.28.1	“Yampi, bhikkhave, tathāgato purimaṁ jātiṁ purimaṁ bhavaṁ purimaṁ niketaṁ pubbe manussabhūto samāno	1	
PA_dn_30:1.28.2	akkodhano ahosi anupāyāsabahulo,	1	
PA_dn_30:1.28.3	bahumpi vutto samāno nābhisajji na kuppi na byāpajji na patitthīyi, na kopañca dosañca appaccayañca pātvākāsi.	1	
PA_dn_30:1.28.4	Dātā ca ahosi sukhumānaṁ mudukānaṁ attharaṇānaṁ pāvuraṇānaṁ khomasukhumānaṁ kappāsikasukhumānaṁ koseyyasukhumānaṁ kambalasukhumānaṁ.	1	
PA_dn_30:1.28.5	So tassa kammassa kaṭattā upacitattā …pe…	1	
PA_dn_30:1.28.6	so tato cuto itthattaṁ āgato samāno imaṁ mahāpurisalakkhaṇaṁ paṭilabhati.	1	
PA_dn_30:1.28.7	Suvaṇṇavaṇṇo hoti kañcanasannibhattaco.	1	
PA_dn_30:1.29.1	So tena lakkhaṇena samannāgato sace agāraṁ ajjhāvasati, rājā hoti cakkavattī …pe…	1	
PA_dn_30:1.29.2	rājā samāno kiṁ labhati?	1	
PA_dn_30:1.29.3	Lābhī hoti sukhumānaṁ mudukānaṁ attharaṇānaṁ pāvuraṇānaṁ khomasukhumānaṁ kappāsikasukhumānaṁ koseyyasukhumānaṁ kambalasukhumānaṁ.	1	
PA_dn_30:1.29.4	Rājā samāno idaṁ labhati …pe…	1	
PA_dn_30:1.29.5	buddho samāno kiṁ labhati?	1	
PA_dn_30:1.29.6	Lābhī hoti sukhumānaṁ mudukānaṁ attharaṇānaṁ pāvuraṇānaṁ khomasukhumānaṁ kappāsikasukhumānaṁ koseyyasukhumānaṁ kambalasukhumānaṁ.	1	
PA_dn_30:1.29.7	Buddho samāno idaṁ labhati”.	1	
PA_dn_30:1.29.8	Etamatthaṁ bhagavā avoca.	1	
PA_dn_30:1.30.1	Tatthetaṁ vuccati:	1	
PA_dn_30:1.30.2	“Akkodhañca adhiṭṭhahi adāsi,	1	
PA_dn_30:1.30.3	Dānañca vatthāni sukhumāni succhavīni;	1	
PA_dn_30:1.30.4	Purimatarabhave ṭhito abhivissaji,	1	
PA_dn_30:1.30.5	Mahimiva suro abhivassaṁ.	1	
PA_dn_30:1.30.6	Taṁ katvāna ito cuto dibbaṁ,	1	
PA_dn_30:1.30.7	Upapajji sukataphalavipākamanubhutvā;	1	
PA_dn_30:1.30.8	Kanakatanusannibho idhābhibhavati,	1	
PA_dn_30:1.30.9	Suravarataroriva indo.	1	
PA_dn_30:1.30.10	Gehañcāvasati naro apabbajja,	1	
PA_dn_30:1.30.11	Micchaṁ mahatimahiṁ anusāsati;	1	
PA_dn_30:1.30.12	Pasayha sahidha sattaratanaṁ,	1	
PA_dn_30:1.30.13	Paṭilabhati vimalasukhumacchaviṁ suciñca.	1	
PA_dn_30:1.30.14	Lābhī acchādanavatthamokkhapāvuraṇānaṁ,	1	
PA_dn_30:1.30.15	Bhavati yadi anāgāriyataṁ upeti;	1	
PA_dn_30:1.30.16	Sahito purimakataphalaṁ anubhavati,	1	
PA_dn_30:1.30.17	Na bhavati katassa panāso”ti.	1	
PA_dn_30:1.31.0	14. Kosohitavatthaguyhalakkhaṇaṁ	1	
PA_dn_30:1.31.1	“Yampi, bhikkhave, tathāgato purimaṁ jātiṁ purimaṁ bhavaṁ purimaṁ niketaṁ pubbe manussabhūto samāno	1	
PA_dn_30:1.31.2	cirappanaṭṭhe sucirappavāsino ñātimitte suhajje sakhino samānetā ahosi.	1	
PA_dn_30:1.31.3_0	Mātarampi puttena samānetā ahosi, puttampi mātarā samānetā ahosi, pitarampi puttena	1	
PA_dn_30:1.31.3_1	samānetā ahosi, puttampi pitarā samānetā ahosi, bhātarampi bhātarā samānetā ahosi,	1	
PA_dn_30:1.31.3_2	bhātarampi bhaginiyā samānetā ahosi, bhaginimpi bhātarā samānetā ahosi, bhaginimpi	1	
PA_dn_30:1.31.3_3	bhaginiyā samānetā ahosi, samaṅgīkatvā ca abbhanumoditā ahosi.	1	
PA_dn_30:1.31.4	So tassa kammassa kaṭattā …pe…	1	
PA_dn_30:1.31.5	so tato cuto itthattaṁ āgato samāno imaṁ mahāpurisalakkhaṇaṁ paṭilabhati—	1	
PA_dn_30:1.31.6	kosohitavatthaguyho hoti.	1	
PA_dn_30:1.32.1	So tena lakkhaṇena samannāgato sace agāraṁ ajjhāvasati, rājā hoti cakkavattī …pe…	1	
PA_dn_30:1.32.2	rājā samāno kiṁ labhati?	1	
PA_dn_30:1.32.3	Pahūtaputto hoti, parosahassaṁ kho panassa puttā bhavanti sūrā vīraṅgarūpā parasenappamaddanā.	1	
PA_dn_30:1.32.4	Rājā samāno idaṁ labhati …pe…	1	
PA_dn_30:1.32.5	buddho samāno kiṁ labhati?	1	
PA_dn_30:1.32.6	Pahūtaputto hoti, anekasahassaṁ kho panassa puttā bhavanti sūrā vīraṅgarūpā parasenappamaddanā.	1	
PA_dn_30:1.32.7	Buddho samāno idaṁ labhati”.	1	
PA_dn_30:1.32.8	Etamatthaṁ bhagavā avoca.	1	
PA_dn_30:1.33.1	Tatthetaṁ vuccati:	1	
PA_dn_30:1.33.2	“Pure puratthā purimāsu jātisu,	1	
PA_dn_30:1.33.3	Cirappanaṭṭhe sucirappavāsino;	1	
PA_dn_30:1.33.4	Ñātī suhajje sakhino samānayi,	1	
PA_dn_30:1.33.5	Samaṅgikatvā anumoditā ahu.	1	
PA_dn_30:1.33.6	So tena kammena divaṁ samakkami,	1	
PA_dn_30:1.33.7	Sukhañca khiḍḍāratiyo ca anvabhi;	1	
PA_dn_30:1.33.8	Tato cavitvā punarāgato idha,	1	
PA_dn_30:1.33.9	Kosohitaṁ vindati vatthachādiyaṁ.	1	
PA_dn_30:1.33.10	Pahūtaputto bhavatī tathāvidho,	1	
PA_dn_30:1.33.11	Parosahassañca bhavanti atrajā;	1	
PA_dn_30:1.33.12	Sūrā ca vīrā ca amittatāpanā,	1	
PA_dn_30:1.33.13	Gihissa pītiṁ jananā piyaṁvadā.	1	
PA_dn_30:1.33.14	Bahūtarā pabbajitassa iriyato,	1	
PA_dn_30:1.33.15	Bhavanti puttā vacanānusārino;	1	
PA_dn_30:1.33.16	Gihissa vā pabbajitassa vā puna,	1	
PA_dn_30:1.33.17	Taṁ lakkhaṇaṁ jāyati tadatthajotakan”ti.	1	
PA_dn_30:1.33.18	Paṭhamabhāṇavāro niṭṭhito.	1	
PA_dn_30:2.1.0	15–16. Parimaṇḍalaanonamajaṇṇuparimasanalakkhaṇāni	2	
PA_dn_30:2.1.1	“Yampi, bhikkhave, tathāgato purimaṁ jātiṁ purimaṁ bhavaṁ purimaṁ niketaṁ pubbe manussabhūto samāno	2	
PA_dn_30:2.1.2	mahājanasaṅgahaṁ samekkhamāno samaṁ jānāti sāmaṁ jānāti, purisaṁ jānāti purisavisesaṁ jānāti:	2	
PA_dn_30:2.1.3	‘ayamidamarahati ayamidamarahatī’ti tattha tattha purisavisesakaro ahosi.	2	
PA_dn_30:2.1.4	So tassa kammassa kaṭattā …pe…	2	
PA_dn_30:2.1.5	so tato cuto itthattaṁ āgato samāno imāni dve mahāpurisalakkhaṇāni paṭilabhati.	2	
PA_dn_30:2.1.6	Nigrodhaparimaṇḍalo ca hoti, ṭhitakoyeva ca anonamanto ubhohi pāṇitalehi jaṇṇukāni parimasati parimajjati.	2	
PA_dn_30:2.2.1	So tehi lakkhaṇehi samannāgato sace agāraṁ ajjhāvasati, rājā hoti cakkavattī …pe…	2	
PA_dn_30:2.2.2	rājā samāno kiṁ labhati?	2	
PA_dn_30:2.2.3	Aḍḍho hoti mahaddhano mahābhogo pahūtajātarūparajato pahūtavittūpakaraṇo pahūtadhanadhañño paripuṇṇakosakoṭṭhāgāro.	2	
PA_dn_30:2.2.4	Rājā samāno idaṁ labhati …pe…	2	
PA_dn_30:2.2.5	buddho samāno kiṁ labhati?	2	
PA_dn_30:2.2.6	Aḍḍho hoti mahaddhano mahābhogo.	2	
PA_dn_30:2.2.7	Tassimāni dhanāni honti, seyyathidaṁ—	2	
PA_dn_30:2.2.8	saddhādhanaṁ sīladhanaṁ hiridhanaṁ ottappadhanaṁ sutadhanaṁ cāgadhanaṁ paññādhanaṁ.	2	
PA_dn_30:2.2.9	Buddho samāno idaṁ labhati”.	2	
PA_dn_30:2.2.10	Etamatthaṁ bhagavā avoca.	2	
PA_dn_30:2.3.1	Tatthetaṁ vuccati:	2	
PA_dn_30:2.3.2	“Tuliya paṭivicaya cintayitvā,	2	
PA_dn_30:2.3.3	Mahājanasaṅgahanaṁ samekkhamāno;	2	
PA_dn_30:2.3.4	Ayamidamarahati tattha tattha,	2	
PA_dn_30:2.3.5	Purisavisesakaro pure ahosi.	2	
PA_dn_30:2.3.6	Mahiñca pana ṭhito anonamanto,	2	
PA_dn_30:2.3.7	Phusati karehi ubhohi jaṇṇukāni;	2	
PA_dn_30:2.3.8	Mahiruhaparimaṇḍalo ahosi,	2	
PA_dn_30:2.3.9	Sucaritakammavipākasesakena.	2	
PA_dn_30:2.3.10	Bahuvividhanimittalakkhaṇaññū,	2	
PA_dn_30:2.3.11	Atinipuṇā manujā byākariṁsu;	2	
PA_dn_30:2.3.12	Bahuvividhā gihīnaṁ arahāni,	2	
PA_dn_30:2.3.13	Paṭilabhati daharo susu kumāro.	2	
PA_dn_30:2.3.14	Idha ca mahīpatissa kāmabhogī,	2	
PA_dn_30:2.3.15	Gihipatirūpakā bahū bhavanti;	2	
PA_dn_30:2.3.16	Yadi ca jahati sabbakāmabhogaṁ,	2	
PA_dn_30:2.3.17	Labhati anuttaraṁ uttamadhanaggan”ti.	2	
PA_dn_30:2.4.0	17–19. Sīhapubbaddhakāyāditilakkhaṇaṁ	2	
PA_dn_30:2.4.1	“Yampi, bhikkhave, tathāgato purimaṁ jātiṁ purimaṁ bhavaṁ purimaṁ niketaṁ pubbe manussabhūto samāno	2	
PA_dn_30:2.4.2	bahujanassa atthakāmo ahosi hitakāmo phāsukāmo yogakkhemakāmo:	2	
PA_dn_30:2.4.3_0	‘kintime saddhāya vaḍḍheyyuṁ, sīlena vaḍḍheyyuṁ, sutena vaḍḍheyyuṁ, cāgena vaḍḍheyyuṁ,	2	
PA_dn_30:2.4.3_1	dhammena vaḍḍheyyuṁ, paññāya vaḍḍheyyuṁ, dhanadhaññena vaḍḍheyyuṁ, khettavatthunā	2	
PA_dn_30:2.4.3_2	vaḍḍheyyuṁ, dvipadacatuppadehi vaḍḍheyyuṁ, puttadārehi vaḍḍheyyuṁ, dāsakammakaraporisehi	2	
PA_dn_30:2.4.3_3	vaḍḍheyyuṁ, ñātīhi vaḍḍheyyuṁ, mittehi vaḍḍheyyuṁ, bandhavehi vaḍḍheyyun’ti.	2	
PA_dn_30:2.4.4	So tassa kammassa kaṭattā …pe…	2	
PA_dn_30:2.4.5	so tato cuto itthattaṁ āgato samāno imāni tīṇi mahāpurisalakkhaṇāni paṭilabhati.	2	
PA_dn_30:2.4.6	Sīhapubbaddhakāyo ca hoti citantaraṁso ca samavaṭṭakkhandho ca.	2	
PA_dn_30:2.5.1	So tehi lakkhaṇehi samannāgato sace agāraṁ ajjhāvasati, rājā hoti cakkavattī …pe…	2	
PA_dn_30:2.5.2	rājā samāno kiṁ labhati?	2	
PA_dn_30:2.5.3	Aparihānadhammo hoti, na parihāyati dhanadhaññena khettavatthunā dvipadacatuppadehi puttadārehi dāsakammakaraporisehi ñātīhi mittehi bandhavehi, na parihāyati sabbasampattiyā.	2	
PA_dn_30:2.5.4	Rājā samāno idaṁ labhati …pe…	2	
PA_dn_30:2.5.5	buddho samāno kiṁ labhati?	2	
PA_dn_30:2.5.6	Aparihānadhammo hoti, na parihāyati saddhāya sīlena sutena cāgena paññāya, na parihāyati sabbasampattiyā.	2	
PA_dn_30:2.5.7	Buddho samāno idaṁ labhati”.	2	
PA_dn_30:2.5.8	Etamatthaṁ bhagavā avoca.	2	
PA_dn_30:2.6.1	Tatthetaṁ vuccati:	2	
PA_dn_30:2.6.2	“Saddhāya sīlena sutena buddhiyā,	2	
PA_dn_30:2.6.3	Cāgena dhammena bahūhi sādhuhi;	2	
PA_dn_30:2.6.4	Dhanena dhaññena ca khettavatthunā,	2	
PA_dn_30:2.6.5	Puttehi dārehi catuppadehi ca.	2	
PA_dn_30:2.6.6	Ñātīhi mittehi ca bandhavehi ca,	2	
PA_dn_30:2.6.7	Balena vaṇṇena sukhena cūbhayaṁ;	2	
PA_dn_30:2.6.8	Kathaṁ na hāyeyyuṁ pareti icchati,	2	
PA_dn_30:2.6.9	Atthassa middhī ca panābhikaṅkhati.	2	
PA_dn_30:2.6.10	Sa sīhapubbaddhasusaṇṭhito ahu,	2	
PA_dn_30:2.6.11	Samavaṭṭakhandho ca citantaraṁso;	2	
PA_dn_30:2.6.12	Pubbe suciṇṇena katena kammunā,	2	
PA_dn_30:2.6.13	Ahāniyaṁ pubbanimittamassa taṁ.	2	
PA_dn_30:2.6.14	Gihīpi dhaññena dhanena vaḍḍhati,	2	
PA_dn_30:2.6.15	Puttehi dārehi catuppadehi ca;	2	
PA_dn_30:2.6.16	Akiñcano pabbajito anuttaraṁ,	2	
PA_dn_30:2.6.17	Pappoti bodhiṁ asahānadhammatan”ti.	2	
PA_dn_30:2.7.0	20. Rasaggasaggitālakkhaṇaṁ	2	
PA_dn_30:2.7.1	“Yampi, bhikkhave, tathāgato purimaṁ jātiṁ purimaṁ bhavaṁ purimaṁ niketaṁ pubbe manussabhūto samāno	2	
PA_dn_30:2.7.2	sattānaṁ aviheṭhakajātiko ahosi pāṇinā vā leḍḍunā vā daṇḍena vā satthena vā.	2	
PA_dn_30:2.7.3	So tassa kammassa kaṭattā upacitattā …pe…	2	
PA_dn_30:2.7.4	so tato cuto itthattaṁ āgato samāno imaṁ mahāpurisalakkhaṇaṁ paṭilabhati, rasaggasaggī hoti, uddhaggāssa rasaharaṇīyo gīvāya jātā honti samābhivāhiniyo.	2	
PA_dn_30:2.8.1	So tena lakkhaṇena samannāgato sace agāraṁ ajjhāvasati, rājā hoti cakkavattī …pe…	2	
PA_dn_30:2.8.2	rājā samāno kiṁ labhati?	2	
PA_dn_30:2.8.3	Appābādho hoti appātaṅko, samavepākiniyā gahaṇiyā samannāgato nātisītāya nāccuṇhāya.	2	
PA_dn_30:2.8.4	Rājā samāno idaṁ labhati …pe…	2	
PA_dn_30:2.8.5	buddho samāno kiṁ labhati?	2	
PA_dn_30:2.8.6	Appābādho hoti appātaṅko samavepākiniyā gahaṇiyā samannāgato nātisītāya nāccuṇhāya majjhimāya padhānakkhamāya.	2	
PA_dn_30:2.8.7	Buddho samāno idaṁ labhati”.	2	
PA_dn_30:2.8.8	Etamatthaṁ bhagavā avoca.	2	
PA_dn_30:2.9.1	Tatthetaṁ vuccati:	2	
PA_dn_30:2.9.2	“Na pāṇidaṇḍehi panātha leḍḍunā,	2	
PA_dn_30:2.9.3	Satthena vā maraṇavadhena vā pana;	2	
PA_dn_30:2.9.4	Ubbādhanāya paritajjanāya vā,	2	
PA_dn_30:2.9.5	Na heṭhayī janatamaheṭhako ahu.	2	
PA_dn_30:2.9.6	Teneva so sugatimupecca modati,	2	
PA_dn_30:2.9.7	Sukhapphalaṁ kariya sukhāni vindati;	2	
PA_dn_30:2.9.8	Samojasā rasaharaṇī susaṇṭhitā,	2	
PA_dn_30:2.9.9	Idhāgato labhati rasaggasaggitaṁ.	2	
PA_dn_30:2.9.10	Tenāhu naṁ atinipuṇā vicakkhaṇā,	2	
PA_dn_30:2.9.11	Ayaṁ naro sukhabahulo bhavissati;	2	
PA_dn_30:2.9.12	Gihissa vā pabbajitassa vā puna,	2	
PA_dn_30:2.9.13	Taṁ lakkhaṇaṁ bhavati tadatthajotakan”ti.	2	
PA_dn_30:2.10.0	21–22. Abhinīlanettagopakhumalakkhaṇāni	2	
PA_dn_30:2.10.1	“Yampi, bhikkhave, tathāgato purimaṁ jātiṁ purimaṁ bhavaṁ purimaṁ niketaṁ pubbe manussabhūto samāno	2	
PA_dn_30:2.10.2	na ca visaṭaṁ, na ca visāci, na ca pana viceyya pekkhitā, ujuṁ tathā pasaṭamujumano, piyacakkhunā bahujanaṁ udikkhitā ahosi.	2	
PA_dn_30:2.10.3	So tassa kammassa kaṭattā …pe…	2	
PA_dn_30:2.10.4	so tato cuto itthattaṁ āgato samāno imāni dve mahāpurisalakkhaṇāni paṭilabhati.	2	
PA_dn_30:2.10.5	Abhinīlanetto ca hoti gopakhumo ca.	2	
PA_dn_30:2.11.1	So tehi lakkhaṇehi samannāgato, sace agāraṁ ajjhāvasati, rājā hoti cakkavattī …pe…	2	
PA_dn_30:2.11.2	rājā samāno kiṁ labhati?	2	
PA_dn_30:2.11.3_0	Piyadassano hoti bahuno janassa, piyo hoti manāpo brāhmaṇagahapatikānaṁ negamajānapadānaṁ	2	
PA_dn_30:2.11.3_1	gaṇakamahāmattānaṁ anīkaṭṭhānaṁ dovārikānaṁ amaccānaṁ pārisajjānaṁ rājūnaṁ bhogiyānaṁ kumārānaṁ.	2	
PA_dn_30:2.11.4	Rājā samāno idaṁ labhati …pe…	2	
PA_dn_30:2.11.5	buddho samāno kiṁ labhati?	2	
PA_dn_30:2.11.6	Piyadassano hoti bahuno janassa, piyo hoti manāpo bhikkhūnaṁ bhikkhunīnaṁ upāsakānaṁ upāsikānaṁ devānaṁ manussānaṁ asurānaṁ nāgānaṁ gandhabbānaṁ.	2	
PA_dn_30:2.11.7	Buddho samāno idaṁ labhati”.	2	
PA_dn_30:2.11.8	Etamatthaṁ bhagavā avoca.	2	
PA_dn_30:2.12.1	Tatthetaṁ vuccati:	2	
PA_dn_30:2.12.2	“Na ca visaṭaṁ na ca visāci,	2	
PA_dn_30:2.12.3	Na ca pana viceyyapekkhitā;	2	
PA_dn_30:2.12.4	Ujuṁ tathā pasaṭamujumano,	2	
PA_dn_30:2.12.5	Piyacakkhunā bahujanaṁ udikkhitā.	2	
PA_dn_30:2.12.6	Sugatīsu so phalavipākaṁ,	2	
PA_dn_30:2.12.7	Anubhavati tattha modati;	2	
PA_dn_30:2.12.8	Idha ca pana bhavati gopakhumo,	2	
PA_dn_30:2.12.9	Abhinīlanettanayano sudassano.	2	
PA_dn_30:2.12.10	Abhiyogino ca nipuṇā,	2	
PA_dn_30:2.12.11	Bahū pana nimittakovidā;	2	
PA_dn_30:2.12.12	Sukhumanayanakusalā manujā,	2	
PA_dn_30:2.12.13	Piyadassanoti abhiniddisanti naṁ.	2	
PA_dn_30:2.12.14	Piyadassano gihīpi santo ca,	2	
PA_dn_30:2.12.15	Bhavati bahujanapiyāyito;	2	
PA_dn_30:2.12.16	Yadi ca na bhavati gihī samaṇo hoti,	2	
PA_dn_30:2.12.17	Piyo bahūnaṁ sokanāsano”ti.	2	
PA_dn_30:2.13.0	23. Uṇhīsasīsalakkhaṇaṁ	2	
PA_dn_30:2.13.1	“Yampi, bhikkhave, tathāgato purimaṁ jātiṁ purimaṁ bhavaṁ purimaṁ niketaṁ pubbe manussabhūto samāno	2	
PA_dn_30:2.13.2_0	bahujanapubbaṅgamo ahosi kusalesu dhammesu bahujanapāmokkho kāyasucarite vacīsucarite	2	
PA_dn_30:2.13.2_1	manosucarite dānasaṁvibhāge sīlasamādāne uposathupavāse matteyyatāya petteyyatāya	2	
PA_dn_30:2.13.2_2	sāmaññatāya brahmaññatāya kule jeṭṭhāpacāyitāya aññataraññataresu ca adhikusalesu dhammesu.	2	
PA_dn_30:2.13.3	So tassa kammassa kaṭattā …pe…	2	
PA_dn_30:2.13.4	so tato cuto itthattaṁ āgato samāno imaṁ mahāpurisalakkhaṇaṁ paṭilabhati—	2	
PA_dn_30:2.13.5	uṇhīsasīso hoti.	2	
PA_dn_30:2.14.1	So tena lakkhaṇena samannāgato sace agāraṁ ajjhāvasati, rājā hoti cakkavattī …pe…	2	
PA_dn_30:2.14.2	rājā samāno kiṁ labhati?	2	
PA_dn_30:2.14.3	Mahāssa jano anvāyiko hoti, brāhmaṇagahapatikā negamajānapadā gaṇakamahāmattā anīkaṭṭhā dovārikā amaccā pārisajjā rājāno bhogiyā kumārā.	2	
PA_dn_30:2.14.4	Rājā samāno idaṁ labhati …pe…	2	
PA_dn_30:2.14.5	buddho samāno kiṁ labhati?	2	
PA_dn_30:2.14.6	Mahāssa jano anvāyiko hoti, bhikkhū bhikkhuniyo upāsakā upāsikāyo devā manussā asurā nāgā gandhabbā.	2	
PA_dn_30:2.14.7	Buddho samāno idaṁ labhati”.	2	
PA_dn_30:2.14.8	Etamatthaṁ bhagavā avoca.	2	
PA_dn_30:2.15.1	Tatthetaṁ vuccati:	2	
PA_dn_30:2.15.2	“Pubbaṅgamo sucaritesu ahu,	2	
PA_dn_30:2.15.3	Dhammesu dhammacariyābhirato;	2	
PA_dn_30:2.15.4	Anvāyiko bahujanassa ahu,	2	
PA_dn_30:2.15.5	Saggesu vedayittha puññaphalaṁ.	2	
PA_dn_30:2.15.6	Veditvā so sucaritassa phalaṁ,	2	
PA_dn_30:2.15.7	Uṇhīsasīsattamidhajjhagamā;	2	
PA_dn_30:2.15.8	Byākaṁsu byañjananimittadharā,	2	
PA_dn_30:2.15.9	Pubbaṅgamo bahujanaṁ hessati.	2	
PA_dn_30:2.15.10	Paṭibhogiyā manujesu idha,	2	
PA_dn_30:2.15.11	Pubbeva tassa abhiharanti tadā;	2	
PA_dn_30:2.15.12	Yadi khattiyo bhavati bhūmipati,	2	
PA_dn_30:2.15.13	Paṭihārakaṁ bahujane labhati.	2	
PA_dn_30:2.15.14	Atha cepi pabbajati so manujo,	2	
PA_dn_30:2.15.15	Dhammesu hoti paguṇo visavī;	2	
PA_dn_30:2.15.16	Tassānusāsaniguṇābhirato,	2	
PA_dn_30:2.15.17	Anvāyiko bahujano bhavatī”ti.	2	
PA_dn_30:2.16.0	24–25. Ekekalomatāuṇṇālakkhaṇāni	2	
PA_dn_30:2.16.1	“Yampi, bhikkhave, tathāgato purimaṁ jātiṁ purimaṁ bhavaṁ purimaṁ niketaṁ pubbe manussabhūto samāno	2	
PA_dn_30:2.16.2	musāvādaṁ pahāya musāvādā paṭivirato ahosi, saccavādī saccasandho theto paccayiko avisaṁvādako lokassa.	2	
PA_dn_30:2.16.3	So tassa kammassa kaṭattā upacitattā …pe…	2	
PA_dn_30:2.16.4	so tato cuto itthattaṁ āgato samāno imāni dve mahāpurisalakkhaṇāni paṭilabhati.	2	
PA_dn_30:2.16.5	Ekekalomo ca hoti, uṇṇā ca bhamukantare jātā hoti odātā mudutūlasannibhā.	2	
PA_dn_30:2.17.1	So tehi lakkhaṇehi samannāgato, sace agāraṁ ajjhāvasati, rājā hoti cakkavattī …pe…	2	
PA_dn_30:2.17.2	rājā samāno kiṁ labhati?	2	
PA_dn_30:2.17.3	Mahāssa jano upavattati, brāhmaṇagahapatikā negamajānapadā gaṇakamahāmattā anīkaṭṭhā dovārikā amaccā pārisajjā rājāno bhogiyā kumārā.	2	
PA_dn_30:2.17.4	Rājā samāno idaṁ labhati …pe…	2	
PA_dn_30:2.17.5	buddho samāno kiṁ labhati?	2	
PA_dn_30:2.17.6	Mahāssa jano upavattati, bhikkhū bhikkhuniyo upāsakā upāsikāyo devā manussā asurā nāgā gandhabbā.	2	
PA_dn_30:2.17.7	Buddho samāno idaṁ labhati”.	2	
PA_dn_30:2.17.8	Etamatthaṁ bhagavā avoca.	2	
PA_dn_30:2.18.1	Tatthetaṁ vuccati:	2	
PA_dn_30:2.18.2	“Saccappaṭiñño purimāsu jātisu,	2	
PA_dn_30:2.18.3	Advejjhavāco alikaṁ vivajjayi;	2	
PA_dn_30:2.18.4	Na so visaṁvādayitāpi kassaci,	2	
PA_dn_30:2.18.5	Bhūtena tacchena tathena bhāsayi.	2	
PA_dn_30:2.18.6	Setā susukkā mudutūlasannibhā,	2	
PA_dn_30:2.18.7	Uṇṇā sujātā bhamukantare ahu;	2	
PA_dn_30:2.18.8	Na lomakūpesu duve ajāyisuṁ,	2	
PA_dn_30:2.18.9	Ekekalomūpacitaṅgavā ahu.	2	
PA_dn_30:2.18.10	Taṁ lakkhaṇaññū bahavo samāgatā,	2	
PA_dn_30:2.18.11	Byākaṁsu uppādanimittakovidā;	2	
PA_dn_30:2.18.12	Uṇṇā ca lomā ca yathā susaṇṭhitā,	2	
PA_dn_30:2.18.13	Upavattatī īdisakaṁ bahujjano.	2	
PA_dn_30:2.18.14	Gihimpi santaṁ upavattatī jano,	2	
PA_dn_30:2.18.15	Bahu puratthāpakatena kammunā;	2	
PA_dn_30:2.18.16	Akiñcanaṁ pabbajitaṁ anuttaraṁ,	2	
PA_dn_30:2.18.17	Buddhampi santaṁ upavattati jano”ti.	2	
PA_dn_30:2.19.0	26–27. Cattālīsaaviraḷadantalakkhaṇāni	2	
PA_dn_30:2.19.1	“Yampi, bhikkhave tathāgato purimaṁ jātiṁ purimaṁ bhavaṁ purimaṁ niketaṁ pubbe manussabhūto samāno	2	
PA_dn_30:2.19.2_0	pisuṇaṁ vācaṁ pahāya pisuṇāya vācāya paṭivirato ahosi. Ito sutvā na amutra akkhātā	2	
PA_dn_30:2.19.2_1	imesaṁ bhedāya, amutra vā sutvā na imesaṁ akkhātā amūsaṁ bhedāya, iti bhinnānaṁ vā	2	
PA_dn_30:2.19.2_2	sandhātā, sahitānaṁ vā anuppadātā, samaggārāmo samaggarato samagganandī samaggakaraṇiṁ	2	
PA_dn_30:2.19.2_3	vācaṁ bhāsitā ahosi.	2	
PA_dn_30:2.19.3	So tassa kammassa kaṭattā …pe…	2	
PA_dn_30:2.19.4	so tato cuto itthattaṁ āgato samāno imāni dve mahāpurisalakkhaṇāni paṭilabhati.	2	
PA_dn_30:2.19.5	Cattālīsadanto ca hoti aviraḷadanto ca.	2	
PA_dn_30:2.20.1	So tehi lakkhaṇehi samannāgato sace agāraṁ ajjhāvasati, rājā hoti cakkavattī …pe…	2	
PA_dn_30:2.20.2	rājā samāno kiṁ labhati?	2	
PA_dn_30:2.20.3	Abhejjapariso hoti, abhejjāssa honti parisā, brāhmaṇagahapatikā negamajānapadā gaṇakamahāmattā anīkaṭṭhā dovārikā amaccā pārisajjā rājāno bhogiyā kumārā.	2	
PA_dn_30:2.20.4	Rājā samāno idaṁ labhati …	2	
PA_dn_30:2.20.5	buddho samāno kiṁ labhati?	2	
PA_dn_30:2.20.6	Abhejjapariso hoti, abhejjāssa honti parisā, bhikkhū bhikkhuniyo upāsakā upāsikāyo devā manussā asurā nāgā gandhabbā.	2	
PA_dn_30:2.20.7	Buddho samāno idaṁ labhati”.	2	
PA_dn_30:2.20.8	Etamatthaṁ bhagavā avoca.	2	
PA_dn_30:2.21.1	Tatthetaṁ vuccati:	2	
PA_dn_30:2.21.2	“Vebhūtiyaṁ sahitabhedakāriṁ,	2	
PA_dn_30:2.21.3	Bhedappavaḍḍhanavivādakāriṁ;	2	
PA_dn_30:2.21.4	Kalahappavaḍḍhanaākiccakāriṁ,	2	
PA_dn_30:2.21.5	Sahitānaṁ bhedajananiṁ na bhaṇi.	2	
PA_dn_30:2.21.6	Avivādavaḍḍhanakariṁ sugiraṁ,	2	
PA_dn_30:2.21.7	Bhinnānusandhijananiṁ abhaṇi;	2	
PA_dn_30:2.21.8	Kalahaṁ janassa panudī samaṅgī,	2	
PA_dn_30:2.21.9	Sahitehi nandati pamodati ca.	2	
PA_dn_30:2.21.10	Sugatīsu so phalavipākaṁ,	2	
PA_dn_30:2.21.11	Anubhavati tattha modati;	2	
PA_dn_30:2.21.12	Dantā idha honti aviraḷā sahitā,	2	
PA_dn_30:2.21.13	Caturo dasassa mukhajā susaṇṭhitā.	2	
PA_dn_30:2.21.14	Yadi khattiyo bhavati bhūmipati,	2	
PA_dn_30:2.21.15	Avibhediyāssa parisā bhavati;	2	
PA_dn_30:2.21.16	Samaṇo ca hoti virajo vimalo,	2	
PA_dn_30:2.21.17	Parisāssa hoti anugatā acalā”ti.	2	
PA_dn_30:2.22.0	28–29. Pahūtajivhābrahmassaralakkhaṇāni	2	
PA_dn_30:2.22.1	“Yampi, bhikkhave, tathāgato purimaṁ jātiṁ purimaṁ bhavaṁ purimaṁ niketaṁ pubbe manussabhūto samāno	2	
PA_dn_30:2.22.2	pharusaṁ vācaṁ pahāya pharusāya vācāya paṭivirato ahosi. Yā sā vācā nelā kaṇṇasukhā pemanīyā hadayaṅgamā porī bahujanakantā bahujanamanāpā, tathārūpiṁ vācaṁ bhāsitā ahosi.	2	
PA_dn_30:2.22.3	So tassa kammassa kaṭattā upacitattā …pe…	2	
PA_dn_30:2.22.4	so tato cuto itthattaṁ āgato samāno imāni dve mahāpurisalakkhaṇāni paṭilabhati.	2	
PA_dn_30:2.22.5	Pahūtajivho ca hoti brahmassaro ca karavīkabhāṇī.	2	
PA_dn_30:2.23.1	So tehi lakkhaṇehi samannāgato sace agāraṁ ajjhāvasati, rājā hoti cakkavattī …pe…	2	
PA_dn_30:2.23.2	rājā samāno kiṁ labhati?	2	
PA_dn_30:2.23.3	Ādeyyavāco hoti, ādiyantissa vacanaṁ brāhmaṇagahapatikā negamajānapadā gaṇakamahāmattā anīkaṭṭhā dovārikā amaccā pārisajjā rājāno bhogiyā kumārā.	2	
PA_dn_30:2.23.4	Rājā samāno idaṁ labhati …pe…	2	
PA_dn_30:2.23.5	buddho samāno kiṁ labhati?	2	
PA_dn_30:2.23.6	Ādeyyavāco hoti, ādiyantissa vacanaṁ bhikkhū bhikkhuniyo upāsakā upāsikāyo devā manussā asurā nāgā gandhabbā.	2	
PA_dn_30:2.23.7	Buddho samāno idaṁ labhati”.	2	
PA_dn_30:2.23.8	Etamatthaṁ bhagavā avoca.	2	
PA_dn_30:2.24.1	Tatthetaṁ vuccati:	2	
PA_dn_30:2.24.2	“Akkosabhaṇḍanavihesakāriṁ,	2	
PA_dn_30:2.24.3	Ubbādhikaṁ bahujanappamaddanaṁ;	2	
PA_dn_30:2.24.4	Abāḷhaṁ giraṁ so na bhaṇi pharusaṁ,	2	
PA_dn_30:2.24.5	Madhuraṁ bhaṇi susaṁhitaṁ sakhilaṁ.	2	
PA_dn_30:2.24.6	Manaso piyā hadayagāminiyo,	2	
PA_dn_30:2.24.7	Vācā so erayati kaṇṇasukhā;	2	
PA_dn_30:2.24.8	Vācāsuciṇṇaphalamanubhavi,	2	
PA_dn_30:2.24.9	Saggesu vedayatha puññaphalaṁ.	2	
PA_dn_30:2.24.10	Veditvā so sucaritassa phalaṁ,	2	
PA_dn_30:2.24.11	Brahmassarattamidhamajjhagamā;	2	
PA_dn_30:2.24.12	Jivhāssa hoti vipulā puthulā,	2	
PA_dn_30:2.24.13	Ādeyyavākyavacano bhavati.	2	
PA_dn_30:2.24.14	Gihinopi ijjhati yathā bhaṇato,	2	
PA_dn_30:2.24.15	Atha ce pabbajati so manujo;	2	
PA_dn_30:2.24.16	Ādiyantissa vacanaṁ janatā,	2	
PA_dn_30:2.24.17	Bahuno bahuṁ subhaṇitaṁ bhaṇato”ti.	2	
PA_dn_30:2.25.0	30. Sīhahanulakkhaṇaṁ	2	
PA_dn_30:2.25.1	“Yampi, bhikkhave, tathāgato purimaṁ jātiṁ purimaṁ bhavaṁ purimaṁ niketaṁ pubbe manussabhūto samāno	2	
PA_dn_30:2.25.2_0	samphappalāpaṁ pahāya samphappalāpā paṭivirato ahosi kālavādī bhūtavādī atthavādī	2	
PA_dn_30:2.25.2_1	dhammavādī vinayavādī, nidhānavatiṁ vācaṁ bhāsitā ahosi kālena sāpadesaṁ pariyantavatiṁ atthasaṁhitaṁ.	2	
PA_dn_30:2.25.3	So tassa kammassa kaṭattā …pe…	2	
PA_dn_30:2.25.4	so tato cuto itthattaṁ āgato samāno imaṁ mahāpurisalakkhaṇaṁ paṭilabhati,	2	
PA_dn_30:2.25.5	sīhahanu hoti.	2	
PA_dn_30:2.26.1	So tena lakkhaṇena samannāgato sace agāraṁ ajjhāvasati, rājā hoti cakkavattī …pe…	2	
PA_dn_30:2.26.2	rājā samāno kiṁ labhati?	2	
PA_dn_30:2.26.3	Appadhaṁsiyo hoti kenaci manussabhūtena paccatthikena paccāmittena.	2	
PA_dn_30:2.26.4	Rājā samāno idaṁ labhati …pe…	2	
PA_dn_30:2.26.5	buddho samāno kiṁ labhati?	2	
PA_dn_30:2.26.6_0	Appadhaṁsiyo hoti abbhantarehi vā bāhirehi vā paccatthikehi paccāmittehi, rāgena	2	
PA_dn_30:2.26.6_1	vā dosena vā mohena vā samaṇena vā brāhmaṇena vā devena vā mārena vā brahmunā vā kenaci vā lokasmiṁ.	2	
PA_dn_30:2.26.7	Buddho samāno idaṁ labhati”.	2	
PA_dn_30:2.26.8	Etamatthaṁ bhagavā avoca.	2	
PA_dn_30:2.27.1	Tatthetaṁ vuccati:	2	
PA_dn_30:2.27.2	“Na samphappalāpaṁ na muddhataṁ,	2	
PA_dn_30:2.27.3	Avikiṇṇavacanabyappatho ahosi;	2	
PA_dn_30:2.27.4	Ahitamapi ca apanudi,	2	
PA_dn_30:2.27.5	Hitamapi ca bahujanasukhañca abhaṇi.	2	
PA_dn_30:2.27.6	Taṁ katvā ito cuto divamupapajji,	2	
PA_dn_30:2.27.7	Sukataphalavipākamanubhosi;	2	
PA_dn_30:2.27.8	Caviya punaridhāgato samāno,	2	
PA_dn_30:2.27.9	Dvidugamavaratarahanuttamalattha.	2	
PA_dn_30:2.27.10	Rājā hoti suduppadhaṁsiyo,	2	
PA_dn_30:2.27.11	Manujindo manujādhipati mahānubhāvo;	2	
PA_dn_30:2.27.12	Tidivapuravarasamo bhavati,	2	
PA_dn_30:2.27.13	Suravarataroriva indo.	2	
PA_dn_30:2.27.14	Gandhabbāsurayakkharakkhasebhi,	2	
PA_dn_30:2.27.15	Surehi na hi bhavati suppadhaṁsiyo;	2	
PA_dn_30:2.27.16	Tathatto yadi bhavati tathāvidho,	2	
PA_dn_30:2.27.17	Idha disā ca paṭidisā ca vidisā cā”ti.	2	
PA_dn_30:2.28.0	31–32. Samadantasusukkadāṭhālakkhaṇāni	2	
PA_dn_30:2.28.1	“Yampi, bhikkhave, tathāgato purimaṁ jātiṁ purimaṁ bhavaṁ purimaṁ niketaṁ pubbe manussabhūto samāno	2	
PA_dn_30:2.28.2	micchājīvaṁ pahāya sammāājīvena jīvikaṁ kappesi, tulākūṭakaṁsakūṭamānakūṭaukkoṭanavañcananikatisāciyogachedanavadhabandhanaviparāmosaālopasahasākārā paṭivirato ahosi.	2	
PA_dn_30:2.28.3	So tassa kammassa kaṭattā upacitattā ussannattā vipulattā kāyassa bhedā paraṁ maraṇā sugatiṁ saggaṁ lokaṁ upapajjati.	2	
PA_dn_30:2.28.4_0	So tattha aññe deve dasahi ṭhānehi adhigaṇhāti dibbena āyunā dibbena vaṇṇena dibbena	2	
PA_dn_30:2.28.4_1	sukhena dibbena yasena dibbena ādhipateyyena dibbehi rūpehi dibbehi saddehi dibbehi	2	
PA_dn_30:2.28.4_2	gandhehi dibbehi rasehi dibbehi phoṭṭhabbehi.	2	
PA_dn_30:2.28.5	So tato cuto itthattaṁ āgato samāno imāni dve mahāpurisalakkhaṇāni paṭilabhati, samadanto ca hoti susukkadāṭho ca.	2	
PA_dn_30:2.29.1	So tehi lakkhaṇehi samannāgato sace agāraṁ ajjhāvasati, rājā hoti cakkavattī dhammiko dhammarājā cāturanto vijitāvī janapadatthāvariyappatto sattaratanasamannāgato.	2	
PA_dn_30:2.29.2	Tassimāni satta ratanāni bhavanti, seyyathidaṁ—	2	
PA_dn_30:2.29.3	cakkaratanaṁ hatthiratanaṁ assaratanaṁ maṇiratanaṁ itthiratanaṁ gahapatiratanaṁ pariṇāyakaratanameva sattamaṁ.	2	
PA_dn_30:2.29.4	Parosahassaṁ kho panassa puttā bhavanti sūrā vīraṅgarūpā parasenappamaddanā.	2	
PA_dn_30:2.29.5	So imaṁ pathaviṁ sāgarapariyantaṁ akhilamanimittamakaṇṭakaṁ iddhaṁ phītaṁ khemaṁ sivaṁ nirabbudaṁ adaṇḍena asatthena dhammena abhivijiya ajjhāvasati.	2	
PA_dn_30:2.29.6	Rājā samāno kiṁ labhati?	2	
PA_dn_30:2.29.7	Suciparivāro hoti sucissa honti parivārā brāhmaṇagahapatikā negamajānapadā gaṇakamahāmattā anīkaṭṭhā dovārikā amaccā pārisajjā rājāno bhogiyā kumārā.	2	
PA_dn_30:2.29.8	Rājā samāno idaṁ labhati.	2	
PA_dn_30:2.30.1	Sace kho pana agārasmā anagāriyaṁ pabbajati, arahaṁ hoti sammāsambuddho loke vivaṭṭacchado.	2	
PA_dn_30:2.30.2	Buddho samāno kiṁ labhati?	2	
PA_dn_30:2.30.3	Suciparivāro hoti, sucissa honti parivārā, bhikkhū bhikkhuniyo upāsakā upāsikāyo devā manussā asurā nāgā gandhabbā.	2	
PA_dn_30:2.30.4	Buddho samāno idaṁ labhati”.	2	
PA_dn_30:2.30.5	Etamatthaṁ bhagavā avoca.	2	
PA_dn_30:2.31.1	Tatthetaṁ vuccati:	2	
PA_dn_30:2.31.2	“Micchājīvañca avassaji samena vuttiṁ,	2	
PA_dn_30:2.31.3	Sucinā so janayittha dhammikena;	2	
PA_dn_30:2.31.4	Ahitamapi ca apanudi,	2	
PA_dn_30:2.31.5	Hitamapi ca bahujanasukhañca acari.	2	
PA_dn_30:2.31.6	Sagge vedayati naro sukhapphalāni,	2	
PA_dn_30:2.31.7	Karitvā nipuṇebhi vidūhi sabbhi;	2	
PA_dn_30:2.31.8	Vaṇṇitāni tidivapuravarasamo,	2	
PA_dn_30:2.31.9	Abhiramati ratikhiḍḍāsamaṅgī.	2	
PA_dn_30:2.31.10	Laddhāna mānusakaṁ bhavaṁ tato,	2	
PA_dn_30:2.31.11	Cavitvāna sukataphalavipākaṁ;	2	
PA_dn_30:2.31.12	Sesakena paṭilabhati lapanajaṁ,	2	
PA_dn_30:2.31.13	Samamapi sucisusukkaṁ.	2	
PA_dn_30:2.31.14	Taṁ veyyañjanikā samāgatā bahavo,	2	
PA_dn_30:2.31.15	Byākaṁsu nipuṇasammatā manujā;	2	
PA_dn_30:2.31.16	Sucijanaparivāragaṇo bhavati,	2	
PA_dn_30:2.31.17	Dijasamasukkasucisobhanadanto.	2	
PA_dn_30:2.31.18	Rañño hoti bahujano,	2	
PA_dn_30:2.31.19	Suciparivāro mahatiṁ mahiṁ anusāsato;	2	
PA_dn_30:2.31.20	Pasayha na ca janapadatudanaṁ,	2	
PA_dn_30:2.31.21	Hitamapi ca bahujanasukhañca caranti.	2	
PA_dn_30:2.31.22	Atha ce pabbajati bhavati vipāpo,	2	
PA_dn_30:2.31.23	Samaṇo samitarajo vivaṭṭacchado;	2	
PA_dn_30:2.31.24	Vigatadarathakilamatho,	2	
PA_dn_30:2.31.25	Imamapi ca paramapi ca passati lokaṁ.	2	
PA_dn_30:2.31.26	Tassovādakarā bahugihī ca pabbajitā ca,	2	
PA_dn_30:2.31.27	Asuciṁ garahitaṁ dhunanti pāpaṁ;	2	
PA_dn_30:2.31.28	Sa hi sucibhi parivuto bhavati,	2	
PA_dn_30:2.31.29	Malakhilakalikilese panudehī”ti.	2	
PA_dn_30:2.31.30	Idamavoca bhagavā.	2	
PA_dn_30:2.31.31	Attamanā te bhikkhū bhagavato bhāsitaṁ abhinandunti.	2	
PA_dn_30:2.31.32	Lakkhaṇasuttaṁ niṭṭhitaṁ sattamaṁ.	2	
