segmentnr	original	folio	analyzed
PA_bi-vb_pc73:0.1	Theravāda Vinaya	0	
PA_bi-vb_pc73:0.2	Bhikkhunivibhaṅga	0	
PA_bi-vb_pc73:0.3	Pācittiyakaṇḍa	0	
PA_bi-vb_pc73:0.4	Kumāribhūtavagga	0	
PA_bi-vb_pc73:0.5	73. Tatiyakumāribhūtasikkhāpada	0	
PA_bi-vb_pc73:1.1	Tena samayena buddho bhagavā sāvatthiyaṁ viharati jetavane anāthapiṇḍikassa ārāme.	1	
PA_bi-vb_pc73:1.2	Tena kho pana samayena bhikkhuniyo paripuṇṇavīsativassaṁ kumāribhūtaṁ dve vassāni chasu dhammesu sikkhitasikkhaṁ saṅghena asammataṁ vuṭṭhāpenti.	1	
PA_bi-vb_pc73:1.3	Bhikkhuniyo evamāhaṁsu—	1	
PA_bi-vb_pc73:1.4	“etha, sikkhamānā, imaṁ jānātha, imaṁ detha, imaṁ āharatha, iminā attho, imaṁ kappiyaṁ karothā”ti.	1	
PA_bi-vb_pc73:1.5	Tā evamāhaṁsu—	1	
PA_bi-vb_pc73:1.6	“na mayaṁ, ayye, sikkhamānā, bhikkhuniyo mayan”ti.	1	
PA_bi-vb_pc73:1.7	Yā tā bhikkhuniyo appicchā …pe… tā ujjhāyanti khiyyanti vipācenti—	1	
PA_bi-vb_pc73:1.8	“kathañhi nāma bhikkhuniyo paripuṇṇavīsativassaṁ kumāribhūtaṁ dve vassāni chasu dhammesu sikkhitasikkhaṁ saṅghena asammataṁ vuṭṭhāpessantī”ti …pe…	1	
PA_bi-vb_pc73:1.9	“saccaṁ kira, bhikkhave, bhikkhuniyo paripuṇṇavīsativassaṁ kumāribhūtaṁ dve vassāni chasu dhammesu sikkhitasikkhaṁ saṅghena asammataṁ vuṭṭhāpentī”ti?	1	
PA_bi-vb_pc73:1.10	“Saccaṁ, bhagavā”ti.	1	
PA_bi-vb_pc73:1.11	Vigarahi buddho bhagavā …pe…	1	
PA_bi-vb_pc73:1.12	kathañhi nāma, bhikkhave, bhikkhuniyo paripuṇṇavīsativassaṁ kumāribhūtaṁ dve vassāni chasu dhammesu sikkhitasikkhaṁ saṅghena asammataṁ vuṭṭhāpessanti.	1	
PA_bi-vb_pc73:1.13	Netaṁ, bhikkhave, appasannānaṁ vā pasādāya …pe…	1	
PA_bi-vb_pc73:1.14	vigarahitvā …pe…	1	
PA_bi-vb_pc73:1.15	dhammiṁ kathaṁ katvā bhikkhū āmantesi—	1	
PA_bi-vb_pc73:1.16	“anujānāmi, bhikkhave, paripuṇṇavīsativassāya kumāribhūtāya dve vassāni chasu dhammesu sikkhitasikkhāya vuṭṭhānasammutiṁ dātuṁ.	1	
PA_bi-vb_pc73:1.17	Evañca pana, bhikkhave, dātabbā.	1	
PA_bi-vb_pc73:1.18_0	Tāya paripuṇṇavīsativassāya kumāribhūtāya dve vassāni chasu dhammesu sikkhitasikkhāya	1	
PA_bi-vb_pc73:1.18_1	saṅghaṁ upasaṅkamitvā ekaṁsaṁ uttarāsaṅgaṁ karitvā bhikkhunīnaṁ pāde vanditvā ukkuṭikaṁ	1	
PA_bi-vb_pc73:1.18_2	nisīditvā añjaliṁ paggahetvā evamassa vacanīyo—	1	
PA_bi-vb_pc73:1.19	‘ahaṁ, ayye, itthannāmā itthannāmāya ayyāya paripuṇṇavīsativassā kumāribhūtā dve vassāni chasu dhammesu sikkhitasikkhā saṅghaṁ vuṭṭhānasammutiṁ yācāmī’ti.	1	
PA_bi-vb_pc73:1.20	Dutiyampi yācitabbā.	1	
PA_bi-vb_pc73:1.21	Tatiyampi yācitabbā.	1	
PA_bi-vb_pc73:1.22	Byattāya bhikkhuniyā paṭibalāya saṅgho ñāpetabbo—	1	
PA_bi-vb_pc73:1.23	‘Suṇātu me, ayye, saṅgho.	1	
PA_bi-vb_pc73:1.24	Ayaṁ itthannāmā itthannāmāya ayyāya paripuṇṇavīsativassā kumāribhūtā dve vassāni chasu dhammesu sikkhitasikkhā saṅghaṁ vuṭṭhānasammutiṁ yācati.	1	
PA_bi-vb_pc73:1.25	Yadi saṅghassa pattakallaṁ saṅgho itthannāmāya paripuṇṇavīsativassāya kumāribhūtāya dve vassāni chasu dhammesu sikkhitasikkhāya vuṭṭhānasammutiṁ dadeyya.	1	
PA_bi-vb_pc73:1.26	Esā ñatti.	1	
PA_bi-vb_pc73:1.27	Suṇātu me, ayye, saṅgho.	1	
PA_bi-vb_pc73:1.28	Ayaṁ itthannāmā itthannāmāya ayyāya paripuṇṇavīsativassā kumāribhūtā dve vassāni chasu dhammesu sikkhitasikkhā saṅghaṁ vuṭṭhānasammutiṁ yācati.	1	
PA_bi-vb_pc73:1.29	Saṅgho itthannāmāya paripuṇṇavīsativassāya kumāribhūtāya dve vassāni chasu dhammesu sikkhitasikkhāya vuṭṭhānasammutiṁ deti.	1	
PA_bi-vb_pc73:1.30	Yassā ayyāya khamati itthannāmāya paripuṇṇavīsativassāya kumāribhūtāya dve vassāni chasu dhammesu sikkhitasikkhāya vuṭṭhānasammutiyā dānaṁ, sā tuṇhassa;	1	
PA_bi-vb_pc73:1.31	yassā nakkhamati, sā bhāseyya.	1	
PA_bi-vb_pc73:1.32	Dinnā saṅghena itthannāmāya paripuṇṇavīsativassāya kumāribhūtāya dve vassāni chasu dhammesu sikkhitasikkhāya vuṭṭhānasammuti.	1	
PA_bi-vb_pc73:1.33	Khamati saṅghassa, tasmā tuṇhī, evametaṁ dhārayāmī’”ti.	1	
PA_bi-vb_pc73:1.34	Atha kho bhagavā tā bhikkhuniyo anekapariyāyena vigarahitvā dubbharatāya …pe…	1	
PA_bi-vb_pc73:1.35	evañca pana, bhikkhave, bhikkhuniyo imaṁ sikkhāpadaṁ uddisantu—	1	
PA_bi-vb_pc73:1.36.1	“Yā pana bhikkhunī paripuṇṇavīsativassaṁ kumāribhūtaṁ dve vassāni chasu dhammesu sikkhitasikkhaṁ saṅghena asammataṁ vuṭṭhāpeyya, pācittiyan”ti.	1	
PA_bi-vb_pc73:2.1	Yā panāti	2	
PA_bi-vb_pc73:2.2	yā yādisā …pe…	2	
PA_bi-vb_pc73:2.3	bhikkhunīti	2	
PA_bi-vb_pc73:2.4	…pe… ayaṁ imasmiṁ atthe adhippetā bhikkhunīti.	2	
PA_bi-vb_pc73:2.5	Paripuṇṇavīsativassā nāma	2	
PA_bi-vb_pc73:2.6	pattavīsativassā.	2	
PA_bi-vb_pc73:2.7	Kumāribhūtā nāma	2	
PA_bi-vb_pc73:2.8	sāmaṇerī vuccati.	2	
PA_bi-vb_pc73:2.9	Dve vassānīti	2	
PA_bi-vb_pc73:2.10	dve saṁvaccharāni.	2	
PA_bi-vb_pc73:2.11	Sikkhitasikkhā nāma	2	
PA_bi-vb_pc73:2.12	chasu dhammesu sikkhitasikkhā.	2	
PA_bi-vb_pc73:2.13	Asammatā nāma	2	
PA_bi-vb_pc73:2.14	ñattidutiyena kammena vuṭṭhānasammuti na dinnā hoti.	2	
PA_bi-vb_pc73:2.15	Vuṭṭhāpeyyāti	2	
PA_bi-vb_pc73:2.16	upasampādeyya.	2	
PA_bi-vb_pc73:2.17	“Vuṭṭhāpessāmī”ti gaṇaṁ vā ācariniṁ vā pattaṁ vā cīvaraṁ vā pariyesati, sīmaṁ vā sammannati, āpatti dukkaṭassa.	2	
PA_bi-vb_pc73:2.18	Ñattiyā dukkaṭaṁ.	2	
PA_bi-vb_pc73:2.19	Dvīhi kammavācāhi dukkaṭā.	2	
PA_bi-vb_pc73:2.20	Kammavācāpariyosāne upajjhāyāya āpatti pācittiyassa.	2	
PA_bi-vb_pc73:2.21	Gaṇassa ca ācariniyā ca āpatti dukkaṭassa.	2	
PA_bi-vb_pc73:2.22.1	Dhammakamme dhammakammasaññā vuṭṭhāpeti, āpatti pācittiyassa.	2	
PA_bi-vb_pc73:2.23	Dhammakamme vematikā vuṭṭhāpeti, āpatti pācittiyassa.	2	
PA_bi-vb_pc73:2.24	Dhammakamme adhammakammasaññā vuṭṭhāpeti, āpatti pācittiyassa.	2	
PA_bi-vb_pc73:2.25	Adhammakamme dhammakammasaññā, āpatti dukkaṭassa.	2	
PA_bi-vb_pc73:2.26	Adhammakamme vematikā, āpatti dukkaṭassa.	2	
PA_bi-vb_pc73:2.27	Adhammakamme adhammakammasaññā, āpatti dukkaṭassa.	2	
PA_bi-vb_pc73:2.28.1	Anāpatti—	2	
PA_bi-vb_pc73:2.29	paripuṇṇavīsativassaṁ kumāribhūtaṁ dve vassāni chasu dhammesu sikkhitasikkhaṁ saṅghena sammataṁ vuṭṭhāpeti,	2	
PA_bi-vb_pc73:2.30	ummattikāya,	2	
PA_bi-vb_pc73:2.31	ādikammikāyāti.	2	
PA_bi-vb_pc73:2.32	Tatiyasikkhāpadaṁ niṭṭhitaṁ.	2	
