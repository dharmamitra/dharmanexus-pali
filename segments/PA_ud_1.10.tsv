segmentnr	original	folio	analyzed
PA_ud_1.10:0.1	Udāna 1.10	0	
PA_ud_1.10:0.2	Bāhiyasutta	0	
PA_ud_1.10:1.1	Evaṁ me sutaṁ—	1	
PA_ud_1.10:1.2	ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme.	1	
PA_ud_1.10:1.3	Tena kho pana samayena bāhiyo dārucīriyo suppārake paṭivasati samuddatīre sakkato garukato mānito pūjito apacito lābhī cīvarapiṇḍapātasenāsanagilānapaccayabhesajjaparikkhārānaṁ.	1	
PA_ud_1.10:1.4	Atha kho bāhiyassa dārucīriyassa rahogatassa paṭisallīnassa evaṁ cetaso parivitakko udapādi:	1	
PA_ud_1.10:1.5	“ye kho keci loke arahanto vā arahattamaggaṁ vā samāpannā, ahaṁ tesaṁ aññataro”ti.	1	
PA_ud_1.10:2.1_0	Atha kho bāhiyassa dārucīriyassa purāṇasālohitā devatā anukampikā atthakāmā bāhiyassa	2	
PA_ud_1.10:2.1_1	dārucīriyassa cetasā cetoparivitakkamaññāya yena bāhiyo dārucīriyo tenupasaṅkami;	2	
PA_ud_1.10:2.1_2	upasaṅkamitvā bāhiyaṁ dārucīriyaṁ etadavoca:	2	
PA_ud_1.10:2.2	“neva kho tvaṁ, bāhiya, arahā, nāpi arahattamaggaṁ vā samāpanno.	2	
PA_ud_1.10:2.3	Sāpi te paṭipadā natthi yāya tvaṁ arahā vā assa arahattamaggaṁ vā samāpanno”ti.	2	
PA_ud_1.10:3.1	“Atha ke carahi sadevake loke arahanto vā arahattamaggaṁ vā samāpannā”ti?	3	
PA_ud_1.10:3.2	“Atthi, bāhiya, uttaresu janapadesu sāvatthī nāma nagaraṁ.	3	
PA_ud_1.10:3.3	Tattha so bhagavā etarahi viharati arahaṁ sammāsambuddho.	3	
PA_ud_1.10:3.4	So hi, bāhiya, bhagavā arahā ceva arahattāya ca dhammaṁ desetī”ti.	3	
PA_ud_1.10:4.1	Atha kho bāhiyo dārucīriyo tāya devatāya saṁvejito tāvadeva suppārakamhā pakkāmi.	4	
PA_ud_1.10:4.2	Sabbattha ekarattiparivāsena yena sāvatthī jetavanaṁ anāthapiṇḍikassa ārāmo tenupasaṅkami.	4	
PA_ud_1.10:4.3	Tena kho pana samayena sambahulā bhikkhū abbhokāse caṅkamanti.	4	
PA_ud_1.10:4.4	Atha kho bāhiyo dārucīriyo yena te bhikkhū tenupasaṅkami; upasaṅkamitvā te bhikkhū etadavoca:	4	
PA_ud_1.10:4.5	“kahaṁ nu kho, bhante, etarahi bhagavā viharati arahaṁ sammāsambuddho?	4	
PA_ud_1.10:4.6	Dassanakāmamhā mayaṁ taṁ bhagavantaṁ arahantaṁ sammāsambuddhan”ti.	4	
PA_ud_1.10:4.7	“Antaragharaṁ paviṭṭho kho, bāhiya, bhagavā piṇḍāyā”ti.	4	
PA_ud_1.10:5.1_0	Atha kho bāhiyo dārucīriyo taramānarūpo jetavanā nikkhamitvā sāvatthiṁ pavisitvā	5	
PA_ud_1.10:5.1_1	addasa bhagavantaṁ sāvatthiyaṁ piṇḍāya carantaṁ pāsādikaṁ pasādanīyaṁ santindriyaṁ	5	
PA_ud_1.10:5.1_2	santamānasaṁ uttamadamathasamathamanuppattaṁ dantaṁ guttaṁ yatindriyaṁ nāgaṁ.	5	
PA_ud_1.10:5.2	Disvāna yena bhagavā tenupasaṅkami; upasaṅkamitvā bhagavato pāde sirasā nipatitvā bhagavantaṁ etadavoca:	5	
PA_ud_1.10:5.3	“desetu me, bhante, bhagavā dhammaṁ; desetu sugato dhammaṁ,	5	
PA_ud_1.10:5.4	yaṁ mamassa dīgharattaṁ hitāya sukhāyā”ti.	5	
PA_ud_1.10:5.5	Evaṁ vutte, bhagavā bāhiyaṁ dārucīriyaṁ etadavoca:	5	
PA_ud_1.10:5.6	“akālo kho tāva, bāhiya, antaragharaṁ paviṭṭhamhā piṇḍāyā”ti.	5	
PA_ud_1.10:6.1	Dutiyampi kho bāhiyo dārucīriyo bhagavantaṁ etadavoca:	6	
PA_ud_1.10:6.2	“dujjānaṁ kho panetaṁ, bhante, bhagavato vā jīvitantarāyānaṁ, mayhaṁ vā jīvitantarāyānaṁ.	6	
PA_ud_1.10:6.3	Desetu me, bhante, bhagavā dhammaṁ;	6	
PA_ud_1.10:6.4	desetu sugato dhammaṁ, yaṁ mamassa dīgharattaṁ hitāya sukhāyā”ti.	6	
PA_ud_1.10:6.5	Dutiyampi kho bhagavā bāhiyaṁ dārucīriyaṁ etadavoca:	6	
PA_ud_1.10:6.6	“akālo kho tāva, bāhiya, antaragharaṁ paviṭṭhamhā piṇḍāyā”ti.	6	
PA_ud_1.10:7.1	Tatiyampi kho bāhiyo dārucīriyo bhagavantaṁ etadavoca:	7	
PA_ud_1.10:7.2	“dujjānaṁ kho panetaṁ, bhante, bhagavato vā jīvitantarāyānaṁ, mayhaṁ vā jīvitantarāyānaṁ.	7	
PA_ud_1.10:7.3	Desetu me, bhante, bhagavā dhammaṁ;	7	
PA_ud_1.10:7.4	desetu sugato dhammaṁ, yaṁ mamassa dīgharattaṁ hitāya sukhāyā”ti.	7	
PA_ud_1.10:8.1	“Tasmātiha te, bāhiya, evaṁ sikkhitabbaṁ:	8	
PA_ud_1.10:8.2	‘diṭṭhe diṭṭhamattaṁ bhavissati, sute sutamattaṁ bhavissati, mute mutamattaṁ bhavissati, viññāte viññātamattaṁ bhavissatī’ti.	8	
PA_ud_1.10:8.3	Evañhi te, bāhiya, sikkhitabbaṁ.	8	
PA_ud_1.10:8.4	Yato kho te, bāhiya, diṭṭhe diṭṭhamattaṁ bhavissati, sute sutamattaṁ bhavissati, mute mutamattaṁ bhavissati, viññāte viññātamattaṁ bhavissati,	8	
PA_ud_1.10:8.5	tato tvaṁ, bāhiya, na tena.	8	
PA_ud_1.10:8.6	Yato tvaṁ, bāhiya, na tena;	8	
PA_ud_1.10:8.7	tato tvaṁ, bāhiya, na tattha.	8	
PA_ud_1.10:8.8	Yato tvaṁ, bāhiya, na tattha,	8	
PA_ud_1.10:8.9	tato tvaṁ, bāhiya, nevidha na huraṁ na ubhayamantarena.	8	
PA_ud_1.10:8.10	Esevanto dukkhassā”ti.	8	
PA_ud_1.10:9.1	Atha kho bāhiyassa dārucīriyassa bhagavato imāya saṅkhittāya dhammadesanāya tāvadeva anupādāya āsavehi cittaṁ vimucci.	9	
PA_ud_1.10:10.1	Atha kho bhagavā bāhiyaṁ dārucīriyaṁ iminā saṅkhittena ovādena ovaditvā pakkāmi.	10	
PA_ud_1.10:10.2	Atha kho acirapakkantassa bhagavato bāhiyaṁ dārucīriyaṁ gāvī taruṇavacchā adhipatitvā jīvitā voropesi.	10	
PA_ud_1.10:11.1	Atha kho bhagavā sāvatthiyaṁ piṇḍāya caritvā pacchābhattaṁ piṇḍapātapaṭikkanto sambahulehi bhikkhūhi saddhiṁ nagaramhā nikkhamitvā addasa bāhiyaṁ dārucīriyaṁ kālaṅkataṁ;	11	
PA_ud_1.10:11.2	disvāna bhikkhū āmantesi:	11	
PA_ud_1.10:11.3	“gaṇhatha, bhikkhave, bāhiyassa dārucīriyassa sarīrakaṁ; mañcakaṁ āropetvā nīharitvā jhāpetha; thūpañcassa karotha.	11	
PA_ud_1.10:11.4	Sabrahmacārī vo, bhikkhave, kālaṅkato”ti.	11	
PA_ud_1.10:12.1_0	“Evaṁ, bhante”ti kho te bhikkhū bhagavato paṭissutvā bāhiyassa dārucīriyassa sarīrakaṁ	12	
PA_ud_1.10:12.1_1	mañcakaṁ āropetvā nīharitvā jhāpetvā thūpañcassa katvā yena bhagavā tenupasaṅkamiṁsu;	12	
PA_ud_1.10:12.1_2	upasaṅkamitvā bhagavantaṁ abhivādetvā ekamantaṁ nisīdiṁsu.	12	
PA_ud_1.10:12.2	Ekamantaṁ nisinnā kho te bhikkhū bhagavantaṁ etadavocuṁ:	12	
PA_ud_1.10:12.3	“daḍḍhaṁ, bhante, bāhiyassa dārucīriyassa sarīraṁ, thūpo cassa kato.	12	
PA_ud_1.10:12.4	Tassa kā gati, ko abhisamparāyo”ti?	12	
PA_ud_1.10:12.5	“Paṇḍito, bhikkhave, bāhiyo dārucīriyo paccapādi dhammassānudhammaṁ; na ca maṁ dhammādhikaraṇaṁ vihesesi.	12	
PA_ud_1.10:12.6	Parinibbuto, bhikkhave, bāhiyo dārucīriyo”ti.	12	
PA_ud_1.10:13.1	Atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi:	13	
PA_ud_1.10:14.1	“Yattha āpo ca pathavī,	14	
PA_ud_1.10:14.2	tejo vāyo na gādhati;	14	
PA_ud_1.10:14.3	Na tattha sukkā jotanti,	14	
PA_ud_1.10:14.4	ādicco nappakāsati;	14	
PA_ud_1.10:14.5	Na tattha candimā bhāti,	14	
PA_ud_1.10:14.6	tamo tattha na vijjati.	14	
PA_ud_1.10:15.1	Yadā ca attanāvedi,	15	
PA_ud_1.10:15.2	muni monena brāhmaṇo;	15	
PA_ud_1.10:15.3	Atha rūpā arūpā ca,	15	
PA_ud_1.10:15.4	sukhadukkhā pamuccatī”ti.	15	
PA_ud_1.10:15.5	Dasamaṁ.	15	
PA_ud_1.10:16.1	Ayampi udāno vutto bhagavatā iti me sutanti.	16	
PA_ud_1.10:16.2	Bodhivaggo paṭhamo.	16	
PA_ud_1.10:17.0	Tassuddānaṁ	17	
PA_ud_1.10:17.1	Tayo bodhī ca huṁhuṅko,	17	
PA_ud_1.10:17.2	brāhmaṇā kassapena ca;	17	
PA_ud_1.10:17.3	Aja saṅgāma jaṭilā,	17	
PA_ud_1.10:17.4	bāhiyenāti te dasāti.	17	
