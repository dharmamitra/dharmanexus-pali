segmentnr	original	folio	analyzed
PA_pe_5:0.1	Peṭakopadesa	0	
PA_pe_5:0.2	5. Hāravibhaṅgapañcamabhūmi	0	
PA_pe_5:1.1	Tattha katamo hāravibhaṅgo?	1	
PA_pe_5:1.2	Yattha soḷasa hārā akkharaso bhedaṁ gacchanti.	1	
PA_pe_5:1.3	Tattha ādimhi desanāhāro.	1	
PA_pe_5:1.4	Tattha ayaṁ gāthā kusalā vā akusalā vā saccāni vā saccekadeso vā.	1	
PA_pe_5:1.5	Kiṁ desitanti?	1	
PA_pe_5:1.6	Sutte vīmaṁsā desanāhāro.	1	
PA_pe_5:1.7	Yathā ariyasaccāni nikkhepo cattāri saccāni sādhāraṇāni asādhāraṇāni ca.	1	
PA_pe_5:1.8	Yāni ca aṭṭhārasa padāni dukkhato satta padāni saṅkhepena kāyikena cetasikena dukkhena, appiyasampayogena piyavippayogena ca tīhi ca saṅkhatāhi.	1	
PA_pe_5:1.9_0	Tattha tīṇi saṅkhatalakkhaṇāni tisso dukkhatā uppādo saṅkhatalakkhaṇaṁ, saṅkhāradukkhatāya	1	
PA_pe_5:1.9_1	dukkhatā ca saṅkhatalakkhaṇaṁ, vipariṇāmadukkhatāya dukkhatāti aññathattaṁ ca saṅkhatalakkhaṇaṁ,	1	
PA_pe_5:1.9_2	dukkhadukkhatāya ca dukkhatā, imesaṁ tiṇṇaṁ saṅkhatalakkhaṇānaṁ tīsu vedanābhūmīsu	1	
PA_pe_5:1.9_3	adukkhamasukhā vedanā uppādo saṅkhatalakkhaṇaṁ, saṅkhāradukkhatāya ca dukkhatā tayo	1	
PA_pe_5:1.9_4	saṅkhatalakkhaṇaṁ, sukhā vedanāya ca vipariṇāmadukkhatāya ca dukkhatāti aññathattaṁ	1	
PA_pe_5:1.9_5	saṅkhatalakkhaṇaṁ, dukkhāvedanā dukkhadukkhatā ca dukkhatā imamhi imesu navapadesu	1	
PA_pe_5:1.9_6	paṭhamakesu sattasu padesu soḷasasu padesu dukkhā pariyesitabbā, ekādasa dukkhatāya	1	
PA_pe_5:1.9_7	ca lakkhaṇaṁ niddese niddiṭṭhaṁ.	1	
PA_pe_5:1.10_0	Pātubhāvalakkhaṇā jātiyā ca pātubhāvacutilakkhaṇo cutoti vitthārena pannarasapadāni	1	
PA_pe_5:1.10_1	kattabbāni, evaṁ sādhāraṇāni asādhāraṇāni ca sattasu dasasu padesu paññāsa tividhe	1	
PA_pe_5:1.10_2	ca sāsanappaṭṭhāne aṭṭhārasavidhesu ca suttādhiṭṭhānesu dasavidhesu ca suttavidheyyesu	1	
PA_pe_5:1.10_3	soḷasavidhesu ca hāresu ekavīsatividhāya ca pavicayavīmaṁsāyāti idaṁ desitaṁ.	1	
PA_pe_5:1.11	Yathābhūtañca desitanti, ayaṁ vuccati desanāhāro.	1	
PA_pe_5:2.1	Tattha katamo vicayo hāro?	2	
PA_pe_5:3.1	“Padaṁ pañhā ca pucchā ca,	3	
PA_pe_5:3.2	kiṁ pubbaṁ kiñca pacchimaṁ;	3	
PA_pe_5:3.3	Anugīti sā ca vicayo,	3	
PA_pe_5:3.4	hāro vicayoti niddiṭṭho”.	3	
PA_pe_5:4.1	Padanti paṭhamaṁ padaṁ.	4	
PA_pe_5:4.2	Tassa ko attho?	4	
PA_pe_5:4.3	Yaṁ bhagavā puṭṭho āyasmatā ajitena taṁ gahetabbaṁ, katipadāni puṭṭhāni yathā kiṁ kenassu nivuto lokoti gāthā, imāni katipadāni cattāri iti visajjanāya pucchā.	4	
PA_pe_5:4.4	Yattakehi padehi bhagavatā visajjitāni padāni iti pucchāya ca yā padānaṁ saṅkāsanā, idaṁ vuccati padanti.	4	
PA_pe_5:5.1	Pañhāti imāni cattāri padāni.	5	
PA_pe_5:5.2	Kati pañhā?	5	
PA_pe_5:5.3	Eko vā dve vā taduttari vā imāni cattāri padāni eko pañho, atthānuparivatti byañjanaṁ hoti, sambahulānipi padāni ekamevatthaṁ pucchati.	5	
PA_pe_5:5.4	Imāni cattāri padāni anuparivattīni taṁ byañjanena eko pañhova hoti.	5	
PA_pe_5:5.5	Kenassu nivuto lokoti lokaṁ sandhāya pucchati, kenassu nappakāsati kissābhilepanaṁ brūsīti taṁyeva pucchati.	5	
PA_pe_5:5.6	Kiṁsu tassa mahabbhayanti taṁyeva pucchati.	5	
PA_pe_5:5.7	Evaṁ atthānuparivatti byañjanaṁ eko pañho hoti, so pañho catubbidho ekaṁsabyākaraṇīyo vibhajjabyākaraṇīyo paṭipucchābyākaraṇīyo ṭhapaniyoti.	5	
PA_pe_5:5.8_0	Tattha cakkhu aniccanti ekaṁsabyākaraṇīyo, yaṁ aniccaṁ taṁ dukkhanti vibhajjabyākaraṇīyo,	5	
PA_pe_5:5.8_1	siyā aniccaṁ na cakkhu, yānipi āyatanāni ca na cakkhu, tānipi aniccanti na cakkhuyeva,	5	
PA_pe_5:5.8_2	ayaṁ vibhajjabyākaraṇīyo, yaṁ cakkhu taṁ cakkhundriyaṁ neti paṭipucchābyākaraṇīyo,	5	
PA_pe_5:5.8_3	taṁ cakkhu tathāgatoti ṭhapaniyo.	5	
PA_pe_5:5.9	Aññatra cakkhunāti ṭhapaniyo pañho.	5	
PA_pe_5:5.10	Idaṁ pañhaṁ bhagavā kiṁ pucchito, lokassa saṅkileso pucchito.	5	
PA_pe_5:5.11	Kiṅkāraṇaṁ?	5	
PA_pe_5:5.12	Tividho hi saṅkileso taṇhāsaṅkileso ca diṭṭhisaṅkileso ca duccaritasaṅkileso ca.	5	
PA_pe_5:5.13_0	Tattha avijjāya nivutoti avijjaṁ dasseti, jappāti taṇhaṁ dasseti, mahabbhayanti akusalassa	5	
PA_pe_5:5.13_1	kammassa vipākaṁ dasseti, sotaṁ nāma sukhavedanīyassa kammassa dukkhavedanīyo vipāko	5	
PA_pe_5:5.13_2	bhavissatīti netaṁ ṭhānaṁ vijjatīti bhagavā visajjeti, catūhi yo padehi avijjāya nivuto lokoti …pe…	5	
PA_pe_5:5.14	evaṁ vuccati.	5	
PA_pe_5:6.1	Taduttari paṭipucchati, savanti sabbadhi sotāti gāthā, cattāri padāni pucchati taṁ bhagavā dvīhi padehi visajjeti.	6	
PA_pe_5:7.1	“Yāni sotāni lokasmiṁ,	7	
PA_pe_5:7.2	sati tesaṁ nivāraṇaṁ;	7	
PA_pe_5:7.3	Sotānaṁ saṁvaraṁ brūmi,	7	
PA_pe_5:7.4	paññāyete pidhīyare”.	7	
PA_pe_5:8.1	Imāni cattāri padāni dvīhi padehi visajjeti.	8	
PA_pe_5:8.2	Idaṁ padanti pucchito, tassa saṅkiliṭṭhassa lokassa vodānaṁ pucchito, sotāni cha taṇhākāyā bahulādhivacanena niddiṭṭhā bhavanti sabbehi āyatanehi.	8	
PA_pe_5:8.3	Tāni sotāni kena nivāriyantīti pariyuṭṭhānapahānaṁ pucchati, kena sotā pidhīyareti anusayasamugghātaṁ pucchati.	8	
PA_pe_5:8.4	Tattha bhagavā chasu dvāresu satiyā deseti, yo hi sampajāno viharati satidovārikena ca tassa indriyāni guttāni sambhavanti.	8	
PA_pe_5:8.5	Tattha guttesu indriyesu yā yā vipassanā, sā sā tesaṁ tesaṁ sotānaṁ tassā ca avijjāya yo loko nivuto accantapahānāya saṁvattati.	8	
PA_pe_5:8.6	Evaṁ sotāni pihitānipi bhavanti tato uttari pucchati.	8	
PA_pe_5:9.1	Paññā ca sati ca nāmarūpassa kho tassa bhagavantaṁ puṭṭhumāgamma katthetaṁ upasammati imāni cattāri padāni bhagavā ekena padena visajjeti.	9	
PA_pe_5:10.1	“Yametaṁ pañhaṁ apucchi,	10	
PA_pe_5:10.2	Ajita taṁ vadāmi te;	10	
PA_pe_5:10.3	…pe…	10	
PA_pe_5:10.4	Viññāṇassa nirodhena,	10	
PA_pe_5:10.5	Etthetaṁ upasammati”.	10	
PA_pe_5:11.1	Iminā pañhena kiṁ pucchati?	11	
PA_pe_5:11.2	Anupādisesanibbānadhātuṁ pucchati, taṁ bhagavā anupādisesāya nibbānadhātuyā visajjeti.	11	
PA_pe_5:11.3	Tattha paṭhamena pañhena saṅkilesaṁ pucchati.	11	
PA_pe_5:11.4	Dutiyena pañhena vodānaṁ pucchati.	11	
PA_pe_5:11.5	Tatiyena pañhena sopādisesanibbānadhātuṁ pucchati.	11	
PA_pe_5:11.6	Catutthena pañhena anupādisesanibbānadhātuṁ paṭipucchati tato uttari paṭipucchati.	11	
PA_pe_5:12.1	“Ye ca saṅkhātadhammāse,	12	
PA_pe_5:12.2	ye ca sekhā puthū idha;	12	
PA_pe_5:12.3	Tesaṁ me nipako iriyaṁ,	12	
PA_pe_5:12.4	puṭṭho pabrūhi mārisa”.	12	
PA_pe_5:13.1	Imāni cattāri padāni pucchati.	13	
PA_pe_5:13.2	Kati ca pana te pañhe saṅkhātadhammā ca arahantā sekkhā ca?	13	
PA_pe_5:13.3	Kiṁ pubbaṁ kiñca pacchimanti ayamattho.	13	
PA_pe_5:13.4	Tattha kataraṁ paṭhamaṁ pucchati, kataraṁ pacchā?	13	
PA_pe_5:13.5	Arahantaṁ paṭhamaṁ pucchati.	13	
PA_pe_5:13.6	Sekkhadhamme tattha kena padena saṅkhātadhammāti arahanto gahitā, puthūti sekkhā gahitā.	13	
PA_pe_5:13.7	Tesaṁ me nipakoti sādhāraṇaṁ padaṁ bhagavantaṁ pucchati.	13	
PA_pe_5:13.8	Tassa sādhāraṇāni ca asādhāraṇāni ca pañhesu pucchitabbāni.	13	
PA_pe_5:13.9	Taṁ bhagavā visajjeti.	13	
PA_pe_5:13.10	Na tathā puṭṭhaṁ, paṭhamaṁ puṭṭhaṁ, taṁ pucchā visajjeti.	13	
PA_pe_5:13.11	Yaṁ pacchā pucchitaṁ paṭhamaṁ visajjeti.	13	
PA_pe_5:13.12	Kiñca idaṁ pucchitaṁ visuddhānaṁ visujjhantānañca kā iriyāti idaṁ pucchi, taṁ kāmesu nābhigijjheyya.	13	
PA_pe_5:13.13	Manasānāvilo siyāti pariyuṭṭhānāni vitakkena ca bhagavā nivāreti, dve pana vitakkaanāvilatāya pariyuṭṭhānaṁ, yathā nīvaraṇesu niddiṭṭhaṁ.	13	
PA_pe_5:13.14	Kusalā sabbadhammesūti arahantaṁ visajjeti.	13	
PA_pe_5:14.1	Kenassu tarati oghanti gāthā, imāni cattāri padāni.	14	
PA_pe_5:14.2	Cattāroyeva pañhā.	14	
PA_pe_5:14.3_0	Kiṅkāraṇaṁ, na hi ettha atthānuparivatti byañjanaṁ yathā paṭhamaṁ ajitapañhesu, tassa	14	
PA_pe_5:14.3_1	na ekaṁsena bahūni visajjanāni, bahukā pañhā, ekova na cāpi, sabbe pucchati, pubbe	14	
PA_pe_5:14.3_2	visajjito, yathā catuttho ajitapañhe, yaṁ ettha yathābhūtaṁ pariyesanāpadabandhena	14	
PA_pe_5:14.3_3	visajjanāyo evaṁ yathābhūtaṁ pariyesati.	14	
PA_pe_5:14.4	Yo puna ettha yaṁ evaṁ pucchati tattha ayamākāro pucchanāyaṁ antojaṭā bahijaṭāti gāthā pucchitavisajjanāya maggitabbā.	14	
PA_pe_5:14.5	Kathaṁ visajjitāti bhagavāti visajjeti?	14	
PA_pe_5:14.6	Sīle patiṭṭhāya naro sapaññoti gāthā.	14	
PA_pe_5:14.7	Tattha cittabhāvanāya samathā, paññābhāvanāya vipassanā.	14	
PA_pe_5:14.8	Tattha evaṁ anumīyati, ye dhammā samathena ca vipassanāya ca pahīyanti, te ime antojaṭā bahijaṭā.	14	
PA_pe_5:14.9	Tattha visajjanaṁ samathena rāgo pahīyati, vipassanāya avijjā.	14	
PA_pe_5:14.10	Ajjhattavatthuko rāgo antojaṭā, bāhiravatthuko rāgo bahijaṭā.	14	
PA_pe_5:14.11	Ajjhattavatthukā sakkāyadiṭṭhi, ayaṁ antojaṭā.	14	
PA_pe_5:14.12	Ekasaṭṭhi diṭṭhigatāni ca bāhiravatthukāni bahijaṭā, yā hi ajjhattavatthukā yā diṭṭhibhāgiyena bhavissati, ayaṁ jaṭā.	14	
PA_pe_5:14.13	Tathā saṅkhittena yā kāci ajjhattavatthukā taṇhā ca diṭṭhi ca, ayaṁ antojaṭā.	14	
PA_pe_5:14.14	Yā kāci bāhiravatthukā taṇhā ca diṭṭhi ca, ayaṁ bahijaṭā.	14	
PA_pe_5:15.1	Yathā devatā bhagavantaṁ pucchati “catucakkaṁ navadvāran”ti gāthā.	15	
PA_pe_5:15.2	Tattha bhagavā visajjeti “chetvā naddhiṁ varattaṁ cā”ti gāthā, idaṁ bhagavā dukkhanirodhagāminiṁ paṭipadaṁ visajjeti.	15	
PA_pe_5:15.3	Imāya visajjanāya bhagavā anumīyati kilese ettha purimāya gāthāya niddisitabbena.	15	
PA_pe_5:15.4	Taṁ hi catucakkanti cattāro vā hatthapādā.	15	
PA_pe_5:15.5	Navadvāranti nava vaṇamukhāni.	15	
PA_pe_5:15.6	Yathā catucakkanti cattāro upādānā, upādānappaccayā bhavo, upādānanirodhā bhavanirodho.	15	
PA_pe_5:15.7	Navadvāranti nava mānavidhā, mānajātikāya hi dukkhaṁ seyyenamhi paraso tīṇi tikāni puṇṇaṁ.	15	
PA_pe_5:15.8	Tikena saṁyuttaṁ hi pañcakāmaguṇiko rāgo.	15	
PA_pe_5:15.9	Tattha naddhīti taṇhā visajjīyati.	15	
PA_pe_5:15.10	Varattanti mānaṁ visajjeti, icchā lobho ca pāpakoti pañcakāmaguṇiko rāgo.	15	
PA_pe_5:15.11	Tattha visamalobho pāpakoti niddisiyati samūlataṇhanti.	15	
PA_pe_5:15.12	Aññāṇamūlakā taṇhāti aññāṇamūlakā taṇhā, taṇhāya ca diṭṭhiyā ca pahānaṁ.	15	
PA_pe_5:15.13	Ye ca puna aññepi keci catucakkayogena teneva kāraṇena ca yujjanti, saṁsāragāmino dhammā sabbe niddisitabbā.	15	
PA_pe_5:15.14	Tatthāyaṁ gāthā visajjanā pucchāya ca visajjanāya sameti.	15	
PA_pe_5:15.15	Yaṁ yadi sandena atha saha byākaraṇena anugītiyaṁ ca so vicayoti bhagavā yattakāni padāni nikkhipati, tattakehi anugāyati.	15	
PA_pe_5:16.1	Aṭṭhahi, bhikkhave, aṅgehi samannāgato bhikkhu dūteyyaṁ gantumarahati.	16	
PA_pe_5:16.2	Imāni aṭṭha padāni nikkhittāni.	16	
PA_pe_5:16.3	Chahi padehi bhagavā anugāyati.	16	
PA_pe_5:17.1	“Yo ve na byathati patvā,	17	
PA_pe_5:17.2	parisaṁ uggavādiniṁ;	17	
PA_pe_5:17.3	Na ca hāpeti vacanaṁ,	17	
PA_pe_5:17.4	na ca chādeti sāsanaṁ.	17	
PA_pe_5:18.1	Asandiddhiṁ ca bhaṇati,	18	
PA_pe_5:18.2	Pucchito na ca kuppati;	18	
PA_pe_5:18.3	Sa ve tādisako bhikkhu,	18	
PA_pe_5:18.4	Dūteyyaṁ gantumarahatī”ti.	18	
PA_pe_5:19.1	Tattha pana bhagavā yattakāni padāni nikkhipati, tattakehi anugāyati.	19	
PA_pe_5:19.2	Sattahi, bhikkhave, aṅgehi samannāgato kalyāṇamitto piyo garubhāvanīyoti vitthārena, idaṁ bhagavā sattahi padehi anugāyati.	19	
PA_pe_5:19.3	Iti bahussutavā anugāyati, appatarakathaṁ padaṁ vā nikkhepo, bahussutavā nava padāni nikkhepo, appatarikā anugītiyā bahutarikā anugāyati.	19	
PA_pe_5:19.4	Ayaṁ vuccati te anugīti ca vicayo, ayaṁ vicayo nāma hāro.	19	
PA_pe_5:20.1	Tattha katamo yuttihāro?	20	
PA_pe_5:21.1	“Sabbesaṁ hārānaṁ,	21	
PA_pe_5:21.2	Yā bhūmī yo ca gocaro tesaṁ;	21	
PA_pe_5:21.3	Yuttāyutti parikkhā,	21	
PA_pe_5:21.4	Hāro yuttīti niddiṭṭho”.	21	
PA_pe_5:22.1	Hārānaṁ soḷasannaṁ yathā desanā yathā vicayo yo ca niddisiyati, ayaṁ niddeso.	22	
PA_pe_5:22.2	Ayaṁ pucchā suttesu na yujjatīti yā tattha vīmaṁsā, ayaṁ yutti.	22	
PA_pe_5:23.1	Yathā hi sahetū sappaccayā sattā saṅkilissanti, atthi hetu atthi paccayo sattānaṁ saṅkilesāya, sahetū sappaccayā sattā visujjhanti, atthi hetu atthi paccayo sattānaṁ visuddhiyā.	23	
PA_pe_5:23.2	Sīlavatā, ānanda, puggalena na veyyākaraṇiyā kinti me vippaṭisāro uppādeyya …pe… abyākaraṇaṁ kattabbaṁ, ayaṁ visuddhiyā maggo.	23	
PA_pe_5:23.3	Tassa hetu ko paccayo, sīlakkhandhassa cattāri cattāri hetu ca paccayo ca.	23	
PA_pe_5:23.4	Sappurisasaṁsevo yo ca patirūpadesavāso ca, ayaṁ upādāpaccayatā sappaccayo.	23	
PA_pe_5:23.5	Yaṁ porāṇakammaṁ assa vipāko paccayo, tāya paccayāya attasammāpaṇidhi, ayaṁ hetu.	23	
PA_pe_5:23.6	Iti sīlakkhandho sahetu sappaccayoti idaṁ lokikaṁ sīlaṁ.	23	
PA_pe_5:24.1	Yaṁ pana lokuttaraṁ sīlaṁ, tassa tīṇi indriyāni paccayo—	24	
PA_pe_5:24.2	saddhindriyaṁ vīriyindriyaṁ samādhindriyaṁ—	24	
PA_pe_5:24.3	ayaṁ paccayo.	24	
PA_pe_5:24.4	Satindriyañca paññindriyañca hetu.	24	
PA_pe_5:24.5	Paññāya nibbedhagāminiyā, yaṁ sīlaṁ jāyati.	24	
PA_pe_5:24.6	Sotāpannassa ca sīlaṁ tenāyaṁ hetu ayaṁ paccayo.	24	
PA_pe_5:24.7	Yaṁ puna samādhino passaddhi ca pīti ca pāmojjaṁ paccayo.	24	
PA_pe_5:24.8	Yaṁ sukhaṁ hetu tena samādhikkhandho sahetu sappaccayo.	24	
PA_pe_5:24.9	Yaṁ samāhito yathābhūtaṁ pajānāti, ayaṁ paññā.	24	
PA_pe_5:24.10	Tassa paratoghoso ajjhattaṁ ca yoniso manasikāro hetu ca paccayo ca, iti ime tayo khandhā sahetū sappaccayā evaṁ satta paññā.	24	
PA_pe_5:24.11	Sattabyākaraṇīsu ca suttesu na yujjati.	24	
PA_pe_5:24.12	Ayaṁ yuttihāro.	24	
PA_pe_5:24.13	So catūsu mahāpadesesu daṭṭhabbo.	24	
PA_pe_5:25.1	Tattha katamaṁ padaṭṭhānaṁ?	25	
PA_pe_5:26.1	“Dhammaṁ deseti jino,	26	
PA_pe_5:26.2	Tassa ca dhammassa yaṁ padaṭṭhānaṁ;	26	
PA_pe_5:26.3	Iti yāva sabbadhammā,	26	
PA_pe_5:26.4	Eso hāro padaṭṭhāno”.	26	
PA_pe_5:27.1	Tattha pañca kāmaguṇā kāmarāgassa padaṭṭhānaṁ.	27	
PA_pe_5:27.2	Yesaṁ kesañci kāmarāgo uppajjati uppanno vā uppajjissati vā, etesu yepi pañcasu rūpesu āyatanesu nāññatra etehi kāmarāgassa padaṭṭhānanti.	27	
PA_pe_5:27.3	Vuccate, tena pañca kāmaguṇā kāmarāgassa padaṭṭhānaṁ.	27	
PA_pe_5:27.4	Pañcindriyāni rūparāgassa padaṭṭhānaṁ.	27	
PA_pe_5:27.5	Manindriyaṁ bhavarāgassa padaṭṭhānaṁ.	27	
PA_pe_5:27.6	Pañcakkhandhā sakkāyadiṭṭhiyā padaṭṭhānaṁ.	27	
PA_pe_5:27.7	Ekasaṭṭhi diṭṭhigatāni diṭṭhirāgassa padaṭṭhānaṁ.	27	
PA_pe_5:27.8	Kāmadhātu kāmarāgassa padaṭṭhānaṁ.	27	
PA_pe_5:27.9	Arūpadhātu arūparāgassa padaṭṭhānaṁ.	27	
PA_pe_5:27.10	Sukhasaññā kāmarāgassa padaṭṭhānaṁ.	27	
PA_pe_5:27.11	Byāpādasaññā byāpādassa padaṭṭhānaṁ.	27	
PA_pe_5:27.12	Asampajaññatā sammohassa padaṭṭhānaṁ.	27	
PA_pe_5:27.13	Nava āghātavatthūni byāpādassa padaṭṭhānaṁ.	27	
PA_pe_5:27.14	Navavidhaṁ mānaṁ mānassa padaṭṭhānaṁ.	27	
PA_pe_5:27.15	Sukhā vedanā rāgānusayassa padaṭṭhānaṁ.	27	
PA_pe_5:27.16	Dukkhā vedanā paṭighānusayassa padaṭṭhānaṁ.	27	
PA_pe_5:27.17	Adukkhamasukhā vedanā avijjānusayassa padaṭṭhānaṁ.	27	
PA_pe_5:27.18	Attavādupādānañca musāvādo ca lobhassa padaṭṭhānaṁ.	27	
PA_pe_5:27.19	Pāṇātipāto ca pisuṇavācā ca pharusavācā ca byāpādassa padaṭṭhānaṁ.	27	
PA_pe_5:27.20	Micchattañca samphappalāpo ca mohassa padaṭṭhānaṁ.	27	
PA_pe_5:27.21	Bhavaṁ bhogañca vokāro ahaṅkārassa padaṭṭhānaṁ.	27	
PA_pe_5:27.22	Bāhirānaṁ pariggaho mamaṅkārassa padaṭṭhānaṁ.	27	
PA_pe_5:27.23	Kāyassa saṅgaṁ diṭṭhiyā padaṭṭhānaṁ.	27	
PA_pe_5:27.24	Kāyikadoso dosassa padaṭṭhānaṁ.	27	
PA_pe_5:27.25	Kāyikakāsāvo lobhassa padaṭṭhānaṁ.	27	
PA_pe_5:27.26	Yo yo vā pana dhammo yena yena ārammaṇena uppajjati saccādhiṭṭhānena vā dhammādhiṭṭhānena vā anusayanena vā, so dhammo tassa padaṭṭhānaṁ.	27	
PA_pe_5:27.27	Tena sārammaṇena so dhammo uppajjati.	27	
PA_pe_5:28.1	Yathā manusso purimassa padassa padaṭṭhānaṁ alabhanto dutiyaṁ padaṁ uddharati, so pacchānupadaṁ saṁharati.	28	
PA_pe_5:28.2	Yadi pana yo na dutiyapadassa padaṭṭhānaṁ labhati, aparaṁ padaṁ uddharati.	28	
PA_pe_5:28.3	Tassa yo ceso paccayo bhavati.	28	
PA_pe_5:28.4	Evaṁ dhammo kusalo vā akusalo vā abyākato vā padaṭṭhānaṁ alabhanto na pavattati.	28	
PA_pe_5:28.5	Yathā payuttassa dhammassa yonilābho, ayaṁ vuccati padaṭṭhāno hāro.	28	
PA_pe_5:29.1	Tattha katamo lakkhaṇo hāro?	29	
PA_pe_5:30.1	“Vuttamhi ekadhamme,	30	
PA_pe_5:30.2	Ye dhammā ekalakkhaṇā tena;	30	
PA_pe_5:30.3	Sabbe bhavanti vuttā,	30	
PA_pe_5:30.4	So hāro lakkhaṇo nāma”.	30	
PA_pe_5:31.1	Yesañca susamāraddhā, niccaṁ kāyagatāsatīti gāthāya vuttāya kāyagatāsatiyā vuttā vedanāgatā cittagatā dhammagatā ca sati catunnaṁ satipaṭṭhānānaṁ ekena satipaṭṭhānena.	31	
PA_pe_5:31.2	Na hi cittaṁ ekasmiṁ viññāṇaṭṭhitiyā pavattati, nānāsu gatīsu pavattati, kāyagatāsatiyā vuttāya vuttā vedanāgatā cittadhammagatā ca.	31	
PA_pe_5:31.3	Na hi kāyagatāsatiyā bhāvitāya satipaṭṭhānā cattāro bhāvanāpāripūriṁ na gacchanti.	31	
PA_pe_5:31.4	Evaṁ tassadisesu dhammesu vuttesu sabbadhammā vuttā ca bhavanti.	31	
PA_pe_5:32.1	Sacittapariyodāpanaṁ, etaṁ buddhāna sāsananti gāthā cetasikā dhammā vuttā, citte rūpaṁ vuttaṁ.	32	
PA_pe_5:32.2	Idaṁ nāmarūpaṁ dukkhaṁ ariyasaccaṁ.	32	
PA_pe_5:32.3	Tato sacittapariyodāpanā yaṁ yaṁ odapeti, taṁ dukkhaṁ.	32	
PA_pe_5:32.4	Yena odapeti, so maggo.	32	
PA_pe_5:32.5	Yato odapanā, so nirodho.	32	
PA_pe_5:32.6	Cakkhuṁ ca paṭicca rūpe ca uppajjati cakkhuviññāṇaṁ, tattha sahajātā vedanā saññā cetanā phasso manasikāro etete dhammā ekalakkhaṇā uppādalakkhaṇena.	32	
PA_pe_5:32.7	Yo ca rūpe nibbindati, vedanāya so nibbindati, saññāsaṅkhāraviññāṇesupi so nibbindati.	32	
PA_pe_5:32.8	Iti ye ekalakkhaṇā dhammā, tesaṁ ekamhi dhamme niddiṭṭhe sabbe dhammā niddiṭṭhā honti, ayaṁ vuccati lakkhaṇo hāro.	32	
PA_pe_5:33.1	Tattha katamo catubyūho hāro?	33	
PA_pe_5:34.1	“Nirutti adhippāyo ca,	34	
PA_pe_5:34.2	byañjanā desanāya ca;	34	
PA_pe_5:34.3	Suttattho pubbāparasandhi,	34	
PA_pe_5:34.4	eso hāro catubyūho”.	34	
PA_pe_5:35.1	Tattha katamā nirutti, sā kathaṁ pariyesitabbā?	35	
PA_pe_5:35.2_0	Yathā vuttaṁ bhagavatā ekādasahi aṅgehi samannāgato bhikkhu khippaṁ dhammesu mahattaṁ	35	
PA_pe_5:35.2_1	pāpuṇāti, atthakusalo ca hoti, dhammakusalo ca hoti, niruttikusalo ca hoti, itthādhivacanakusalo	35	
PA_pe_5:35.2_2	ca hoti, purisādhivacanakusalo ca, vipurisādhivacanakusalo ca, atītādhivacanakusalo	35	
PA_pe_5:35.2_3	ca, anāgatādhivacanakusalo ca, paccuppannādhivacanakusalo ca.	35	
PA_pe_5:35.3	Ekādhippāyena kusalo nānādhippāyena kusalo.	35	
PA_pe_5:35.4	Kimhi desitaṁ, atītānāgatapaccuppannaṁ.	35	
PA_pe_5:35.5	Itthādhivacanena purisādhivacanena vipurisādhivacanena sabbaṁ yathāsuttaṁ niddiṭṭhaṁ.	35	
PA_pe_5:35.6	Taṁ byañjanato niruttikosallato yo yaṁ suttassa suniruttidunniruttitaṁ avekkhati, idaṁ evaṁ niropayitabbaṁ.	35	
PA_pe_5:35.7	Idampi na niropayitabbaṁ.	35	
PA_pe_5:35.8	Idaṁ vuccate niruttikosallaṁ.	35	
PA_pe_5:36.1	Tattha katamaṁ adhippāyakosallaṁ?	36	
PA_pe_5:36.2	Yathādesitassa suttassa sabbassa vāraṁ gacchati imena bhagavatā desitabbanti.	36	
PA_pe_5:36.3	Yathā kiṁ appamādo amataṁ padaṁ, pamādo maccuno padanti gāthā.	36	
PA_pe_5:36.4	Ettha bhagavato ko adhippāyo?	36	
PA_pe_5:36.5	Ye asītimeva ākaṅkhanti te appamattā viharissanti, ayaṁ adhippāyo.	36	
PA_pe_5:37.1	“Yogassa kālaṁ na nivattati yā ca,	37	
PA_pe_5:37.2	So na tattha pāpintave bhavanti;	37	
PA_pe_5:37.3	Vedanāmaggaisinā paveditaṁ,	37	
PA_pe_5:37.4	Dhutarajāsavā dukkhā pamokkhātā”.	37	
PA_pe_5:38.1	Ettha bhagavato ko adhippāyo?	38	
PA_pe_5:38.2	Ye dukkhe nāssādakā, te vīriyamārabhissanti dukkhakkhayāyāti.	38	
PA_pe_5:38.3	Ayaṁ tattha bhagavato adhippāyo.	38	
PA_pe_5:38.4	Iti gāthāya vā byākaraṇena vā desite iminā suttena sādhakā, yo evaṁ dhammānudhammaṁ paṭipajjatīti so adhippāyo, ayaṁ vuccati desanādhippāyo.	38	
PA_pe_5:39.1	Tattha katamo pubbāparasandhi?	39	
PA_pe_5:39.2	Yaṁ gāthāyaṁ vā suttesu vā padāni asīti tāni bhavanti evaṁ vā evameti tassā gāthāya suttassa vā yāni purimāni padāni yāni ca pacchimakāni, tāni samosāretabbāni.	39	
PA_pe_5:39.3	Evaṁ so pubbāparena sandhi ñāyati.	39	
PA_pe_5:39.4	Yā ekā samāraddhā gāthā dve tīṇi vā tassa mekadese bhāsitānaṁ abhāsitāhi gāthāhi aniddiṭṭho attho bhavati tadupadhāritabbaṁ.	39	
PA_pe_5:39.5	Yaṁva sabbā itissa pariyesamānassa pariyesanā kaṅkhā, tassa vā puggalassa paññattīnaṁ apare pariyesitabbaṁ.	39	
PA_pe_5:39.6	Idaṁ vuccate pubbāparena sandhi.	39	
PA_pe_5:39.7	Kosallanti vatthuto nidānakosallaṁ.	39	
PA_pe_5:39.8	Byañjanato niruttikosallaṁ.	39	
PA_pe_5:39.9	Desanādhippāyakosallaṁ.	39	
PA_pe_5:39.10	Pubbāparena sandhikosallaṁ.	39	
PA_pe_5:39.11	Tattha tassa gāthā pariyesitā nidānaṁ vā.	39	
PA_pe_5:39.12	Upalabbhituṁ na attho niddisitabbo vatthuto nidānakosallaṁ atthakosallaṁ imehi catūhi padehi attho pariyesiyanto yathābhūtaṁ pariyiṭṭho hoti.	39	
PA_pe_5:39.13	Atha ca sabbo vatthuto vā nidānena vā yo adhippāyo byañjano nirutti sandhi ca anuttaro eso pubbāparena evaṁ suttatthena desitabbaṁ.	39	
PA_pe_5:39.14	Ayaṁ catubyūho hāro.	39	
PA_pe_5:40.1	Tattha katamo āvaṭṭo hāro?	40	
PA_pe_5:41.1	“Ekamhi padaṭṭhāne,	41	
PA_pe_5:41.2	Pariyesati sesakaṁ padaṭṭhānaṁ;	41	
PA_pe_5:41.3	Āvaṭṭati paṭipakkhe,	41	
PA_pe_5:41.4	Āvaṭṭo nāma so hāro”.	41	
PA_pe_5:42.1	Yathā kiṁ unnaḷānaṁ pamattānanti gāthāyo.	42	
PA_pe_5:42.2	Yaṁ pamādo, idaṁ kissa padaṭṭhānaṁ?	42	
PA_pe_5:42.3	Kusalānaṁ dhammānaṁ osaggassa.	42	
PA_pe_5:42.4	Kusaladhammosaggo pana kissa padaṭṭhānaṁ?	42	
PA_pe_5:42.5	Akusaladhammapaṭisevanāya.	42	
PA_pe_5:42.6	Kissa padaṭṭhānaṁ, kusaladhammapaṭisevanāya?	42	
PA_pe_5:42.7	Kissa padaṭṭhānaṁ, kilesavatthupaṭisevanāya?	42	
PA_pe_5:42.8	Iti pamādena mohapakkhiyā diṭṭhi avijjā chandarāgapakkhiyā.	42	
PA_pe_5:42.9	Tattha taṇhā ca diṭṭhi cattāro āsavā taṇhā kāmāsavo ca bhavāsavo ca diṭṭhāsavo ca avijjāsavo ca.	42	
PA_pe_5:42.10	Tattha citte atthīti diṭṭhi cetasikesu niccanti pañcasu kāmaguṇesu ajjhāvahanena kāmāsavo, upapattīsu āsatti bhavāsavo.	42	
PA_pe_5:42.11	Tattha rūpakāyo kāmāsavassa bhavāsavassa ca padaṭṭhānaṁ.	42	
PA_pe_5:42.12	Nāmakāyo diṭṭhāsavassa avijjāsavassa ca padaṭṭhānaṁ.	42	
PA_pe_5:43.1	Tattha alliyanāya ajjhattavāhanaṁ kāmāsavassa lakkhaṇaṁ.	43	
PA_pe_5:43.2	Patthanaganthanaabhisaṅkhārakāyasaṅkhāraṇaṁ bhavāsavassa lakkhaṇaṁ, abhiniveso ca parāmāso ca diṭṭhāsavassa lakkhaṇaṁ.	43	
PA_pe_5:43.3	Appaṭivedho dhammesu asampajaññā ca avijjāsavassa lakkhaṇaṁ.	43	
PA_pe_5:43.4	Ime cattāro āsavā cattāri upādānāni.	43	
PA_pe_5:43.5	Kāmāsavo kāmupādānaṁ, bhavāsavo bhavupādānaṁ, diṭṭhāsavo diṭṭhupādānaṁ, avijjāsavo attavādupādānaṁ, imehi catūhi upādānehi pañcakkhandhā.	43	
PA_pe_5:43.6	Tattha avijjāsavo citte pahātabbo, so citte cittānupassissa pahīyati.	43	
PA_pe_5:43.7	Diṭṭhāsavo dhammesu pahātabbo, so dhammesu dhammānupassissa pahīyati.	43	
PA_pe_5:43.8	Bhavāsavo āsattiyā pahātabbo, so vedanāsu vedanānupassissa pahīyati.	43	
PA_pe_5:43.9	Kāmāsavo pañcasu kāmaguṇesu pahātabbo, so kāye kāyānupassissa pahīyati.	43	
PA_pe_5:43.10	Tattha kāyānupassanā dukkhamariyasaccaṁ bhajati.	43	
PA_pe_5:43.11	Vedanānupassanā pañcannaṁ indriyānaṁ paccayo sukhindriyassa dukkhindriyassa somanassindriyassa domanassindriyassa upekkhindriyassa, sattakilesopacāro tena samudayaṁ bhajati.	43	
PA_pe_5:43.12	Citte cittānupassanā nirodhaṁ bhajati.	43	
PA_pe_5:43.13	Dhammesu dhammānupassanā maggaṁ bhajati.	43	
PA_pe_5:43.14	Tenassa catūsu ca dassanena tasseva sabbe pahīyanti, yena niddiṭṭhā paṭhamaṁ unnaḷānaṁ pamattānaṁ tesaṁ vaḍḍhanti āsavā.	43	
PA_pe_5:43.15	Jānato hi passato āsavānaṁ khayo dukkhaṁ samudayo nirodho maggo hi akusalā dhammā.	43	
PA_pe_5:43.16	Evaṁ pariyesitabbā.	43	
PA_pe_5:43.17	Yāva tassa akusalassa gati tato paṭipakkhena akusale dhamme pariyesati tesaṁ kilesānaṁ hārena āvaṭṭati.	43	
PA_pe_5:43.18	Ayaṁ vuccate āvaṭṭo hāro.	43	
PA_pe_5:43.19	Evaṁ sukkāpi dhammā pariyesitabbā.	43	
PA_pe_5:43.20	Akusaladhamme āgamissa.	43	
PA_pe_5:44.1	Tattha āvaṭṭassa hārassa ayaṁ bhūmi sati upaṭṭhānā ca vipallāsā ca cattāri ñāṇāni sakkāyasamuppādāyagāminī ca paṭipadā sakkāyanirodhagāminī paṭipadā.	44	
PA_pe_5:45.1	Tattha katamo vibhatti hāro?	45	
PA_pe_5:45.2	Yaṁ kiñci vibhajjabyākaraṇīyaṁ vuccati vibhatti hāro.	45	
PA_pe_5:45.3	Yathā kiṁ āgantvā ca puna puggalo hoti, no vāgataṁ na paribhāsati paripucchatāya pañhāya atiyanaṁ ekassa kiñci—	45	
PA_pe_5:45.4	ayaṁ vuccate vibhatti hāro.	45	
PA_pe_5:46.1	Tattha katamo parivattano hāro?	46	
PA_pe_5:46.2	Yaṁ kiñci paṭipakkhaniddeso, ayaṁ vuccati parivattano hāro.	46	
PA_pe_5:46.3	Yathā vuttaṁ bhagavatā sammādiṭṭhikassa purisapuggalassa micchādiṭṭhi nijjiṇṇā hotīti vitthārena sabbāni maggaṅgāni.	46	
PA_pe_5:46.4	Ayaṁ vuccate parivattano hāro.	46	
PA_pe_5:47.1	Tattha katamo vevacano hāro?	47	
PA_pe_5:48.1	“Vevacanehi anekehi,	48	
PA_pe_5:48.2	Ekaṁ dhammaṁ pakāsitaṁ;	48	
PA_pe_5:48.3	Sutte yo jānāti suttavidū,	48	
PA_pe_5:48.4	Vevacano nāma so hāro”.	48	
PA_pe_5:49.1	Yathā āyasmā sāriputto ekamhi vatthumhi vevacanena nānāvuttena bhagavatā pasaṁsito “mahāpañño sāriputto hāsapañño javanapañño”ti idaṁ paññāya vevacanaṁ.	49	
PA_pe_5:49.2	Yathā ca maggavibhaṅge niyyānattho ekamekaṁ maggaṅgaṁ vevacanehi niddiṭṭhaṁ.	49	
PA_pe_5:49.3	Evaṁ avijjāya vevacanā.	49	
PA_pe_5:49.4	Ekaṁ akusalamūlaṁ tadeva santaṁ tesu tesu janapadesu tena tena pajānanti.	49	
PA_pe_5:49.5	Na hi anena tadevapi ālapiyanti aññaṁ bhajati.	49	
PA_pe_5:49.6	Sabbakāmajahassa bhikkhunoti kāmā ālapitā.	49	
PA_pe_5:49.7	Yassa nitthiṇṇo saṅkoti teyeva kāme saṅkāti ālapati.	49	
PA_pe_5:49.8	Suṇamānassa puretaraṁ rajjanti teyeva kāme rajjanti ālapati.	49	
PA_pe_5:49.9	Evaṁ suttamhi yo dhammo desiyati tassa pariyeṭṭhi “katamassa dhammassa idaṁ nāmaṁ katamassa idaṁ vevacanan”ti.	49	
PA_pe_5:49.10	Sabbaññū hi yesaṁ yesaṁ yā nirutti hoti, yathā gāmi tena tena desetīti tassa vevacanaṁ pariyesitabbaṁ.	49	
PA_pe_5:49.11	Ayaṁ vevacano hāro.	49	
PA_pe_5:50.1	Tattha katamo paññatti hāro?	50	
PA_pe_5:50.2	Cattāri ariyasaccānīti suttaṁ niddisati, nikkhepapaññatti.	50	
PA_pe_5:50.3	Yā samudayapaññatti.	50	
PA_pe_5:50.4	Kabaḷīkāre āhāre atthi chando atthi rāgo yāva patiṭṭhitaṁ.	50	
PA_pe_5:50.5	Tattha viññāṇaṁ pabhavapaññattiṁ paññapeti.	50	
PA_pe_5:50.6	Kabaḷīkāre āhāre natthi chando …pe… samugghāti paññatti.	50	
PA_pe_5:51.1	Tassa kāmāsavāpi cittaṁ vimuccati, bhavāsavāpi cittaṁ vimuccati, avijjāsavāpi cittaṁ vimuccatīti pahānapaññattiṁ paññapeti.	51	
PA_pe_5:51.2	Taṇhā yassa purakkhatā paññā parivattati gāthā manāpapaññattiṁ paññapeti.	51	
PA_pe_5:51.3	Evaṁ pana manāpapaññattīti ekadhammaṁ bhagavā paññapeti.	51	
PA_pe_5:51.4	Na hi taṇhā dukkhasamudayoti kāretvā sabbattha taṇhāsamudayo niddisitabbo.	51	
PA_pe_5:51.5	Yathā uppannaṁ kāmavitakkaṁ nādhivāseti vinodeti pajahatīti paṭikkhepapaññatti.	51	
PA_pe_5:51.6	Evaṁ sabbesaṁ dhammānaṁ kusalānañca akusalānañca yañcassa dhammakkhettaṁ bhavati, so ceva dhammo tattha pavattati.	51	
PA_pe_5:51.7	Tadavasiṭṭhā dhammā tassānuvattakā honti.	51	
PA_pe_5:51.8	Sā duvidhā paññatti—	51	
PA_pe_5:51.9	parādhīnapaññatti ca sādhīnapaññatti ca.	51	
PA_pe_5:51.10	Katamā sādhīnapaññatti?	51	
PA_pe_5:51.11	Samādhiṁ, bhikkhave, bhāvetha, samāhito, bhikkhave, bhikkhu yathābhūtaṁ pajānāti.	51	
PA_pe_5:51.12	“Rūpaṁ aniccan”ti yathābhūtaṁ pajānāti, ayaṁ sādhīnapaññatti parādhīnapaññatti ca, sā paññatti paññāya ca sīlassa ca, yathā cattāri jhānāni bhāvetha.	51	
PA_pe_5:51.13_0	Tassa atthi samādhindriyaṁ mudūni cattāri indriyāni tāni catuparādhīnāni, tīṇi aveccappasādeti	51	
PA_pe_5:51.13_1	parādhīnaṁ samādhindriyaṁ cattāri indriyāni parādhīnāti catūsu ariyasaccesu aparādhīnaṁ	51	
PA_pe_5:51.13_2	paññindriyaṁ satipaṭṭhānesu sammappadhānesu vīriyindriyaṁ.	51	
PA_pe_5:51.14	Iti sake padaṭṭhāne sake khettasādhīno so dhammo, so ca tattha paññāpetabbo.	51	
PA_pe_5:51.15	Tassa paṭipakkhā nighāto niddisitabbo.	51	
PA_pe_5:51.16	Etthāyaṁ anekākārapaññatti kena kāraṇena ayaṁ dhammo paññattoti.	51	
PA_pe_5:51.17	Ayaṁ vuccate paññatti.	51	
PA_pe_5:52.1	Tattha katamo otaraṇo hāro?	52	
PA_pe_5:52.2	Chasu dhammesu otāretabbaṁ.	52	
PA_pe_5:52.3	Katamesu chasu?	52	
PA_pe_5:52.4	Khandhesu dhātūsu āyatanesu indriyesu saccesu paṭiccasamuppādesu.	52	
PA_pe_5:52.5	Natthi taṁ suttaṁ vā gāthā vā byākaraṇaṁ vā.	52	
PA_pe_5:52.6	Imesu channaṁ dhammānaṁ aññatarasmiṁ na sandissati.	52	
PA_pe_5:52.7	Ettāvatā esa sabbā desanā yā tā khandhā vā dhātuyo vā āyatanāni vā saccāni vā paṭiccasamuppādo vā, tattha pañcannaṁ khandhānaṁ vedanākkhandho rāgadosamohānaṁ padaṭṭhānaṁ.	52	
PA_pe_5:52.8	Tattha tisso vedanāyo tassa sukhāya vedanāya somanasso savicāro, dukkhāya vedanāya domanasso savicāro, adukkhamasukhāya vedanāya upekkho savicāro.	52	
PA_pe_5:52.9_0	Yaṁ puna tattha vedayitaṁ idaṁ dukkhasaccaṁ, khandhesu saṅkhārakkhandho tattha kāyo	52	
PA_pe_5:52.9_1	pamattaṁ saupavattati, tañca saṅkhāragato dvidhā ca bhavaṅgotaraṇaṁ kammaṁ tīṇi ca	52	
PA_pe_5:52.9_2	saṅkhārāni puññābhisaṅkhārā vā apuññā vā āneñjā vā hetu sabbasarāgassa no vītarāgassa,	52	
PA_pe_5:52.9_3	dosassa abhisaṅkhārāni ca avītarāgo ceteti ca pakappeti ca, vītarāgo pana ceteti	52	
PA_pe_5:52.9_4	ca no abhisaṅkharoti, yaṁ uṇhaṁ vajiraṁ kaṭṭhe vā rukkhe vā aññattha vā patantaṁ	52	
PA_pe_5:52.9_5	bhindati ca ḍahati ca, evaṁ sarāgacetanā ceteti ca abhisaṅkharoti ca.	52	
PA_pe_5:52.10	Yathā sataṁ vajiraṁ na bhindati na ca ḍahati, evaṁ vītarāgacetanā ceteti na ca abhisaṅkharoti.	52	
PA_pe_5:52.11	Tattha pañcannaṁ khandhānaṁ eko khandho anindriyasarīraṁ saññākkhandho.	52	
PA_pe_5:53.1	Tattha dhātūnaṁ aṭṭhārasa dhātuyo.	53	
PA_pe_5:53.2	Tattha yā rūpī dasa dhātuyo, tāsu desiyamānāsu rūpakkhandho niddisitabbo, dukkhaṁ ariyasaccaṁ.	53	
PA_pe_5:53.3	Yepi ca cha viññāṇakāyā manodhātusattamā, tattha viññāṇakkhandho ca niddisitabbo, dukkhaṁ ariyasaccaṁ.	53	
PA_pe_5:53.4	Dhammadhātu pana dhammasamosaraṇā, so dhammo hetunā ca nissandena ca phalena ca kiccena ca vevacanena ca yena yena upalabbhati, tena tena niddisitabbo.	53	
PA_pe_5:53.5	Yadi vā kusalā yadi vā akusalā yadi vā abyākatā yadi vā asaṅkhatā.	53	
PA_pe_5:53.6	Dvādasannaṁ āyatanānaṁ dasa āyatanāni rūpāni taṁ dukkhaṁ ariyasaccaṁ niddisitabbaṁ.	53	
PA_pe_5:53.7	Rūpakkhandho ca manāyatanañca viññāṇakkhandhena niddisitabbaṁ, dukkhaṁ ariyasaccaṁ.	53	
PA_pe_5:53.8	Dhammāyatanaṁ nānādhammasamosaraṇaṁ.	53	
PA_pe_5:53.9	Tattha ye dhammā indriyānaṁ indriyesu niddisitabbā, ye anindriyānaṁ anindriyesu niddisitabbā.	53	
PA_pe_5:53.10	Pariyāyato ca otāretabbā.	53	
PA_pe_5:53.11	Yathā sā dhammadhātu tathā dhammāyatanaṁ pariyesitabbaṁ.	53	
PA_pe_5:53.12	Yāyeva hi dhammadhātu tadeva dhammāyatanaṁ anūnaṁ anadhikaṁ.	53	
PA_pe_5:54.1	Tattha paṭiccasamuppādo atthi tividho, atthi catubbidho, atthi duvidho.	54	
PA_pe_5:54.2	Tattha tividho paṭiccasamuppādo hetuphalanissando.	54	
PA_pe_5:54.3	Avijjā saṅkhārā taṇhā upādānaṁ ca ayaṁ hetu, viññāṇaṁ nāmarūpaṁ saḷāyatanaṁ phasso vedanā ca ayaṁ paccayo, yo bhavo ayaṁ vipāko, yā jāti maraṇaṁ ayaṁ nissando.	54	
PA_pe_5:55.1	Kathaṁ catubbidho hetu paccayo vipāko nissando ca?	55	
PA_pe_5:55.2	Avijjā ca taṇhāsaṅkhārā ca upādānaṁ ca—	55	
PA_pe_5:55.3	ayaṁ hetu.	55	
PA_pe_5:55.4	Viññāṇaṁ nāmarūpassa paccayo.	55	
PA_pe_5:55.5	Nāmarūpaṁ upapajjati, tathā upapannassa saḷāyatanaṁ phasso vedanā ca—	55	
PA_pe_5:55.6	ayaṁ paccayo.	55	
PA_pe_5:55.7	Yo bhavo ayaṁ vipāko.	55	
PA_pe_5:55.8	Yā jāti yā ca jarāmaraṇaṁ—	55	
PA_pe_5:55.9	ayaṁ nissando.	55	
PA_pe_5:56.1	Kathaṁ duvidho paṭiccasamuppādo?	56	
PA_pe_5:56.2	Avijjā saṅkhārā taṇhā upādānaṁ—	56	
PA_pe_5:56.3	ayaṁ samudayo.	56	
PA_pe_5:56.4	Viññāṇaṁ nāmarūpaṁ saḷāyatanaṁ phasso vedanā bhavo jāti maraṇañca—	56	
PA_pe_5:56.5	idaṁ dukkhaṁ.	56	
PA_pe_5:56.6	Yaṁ pana avijjānirodhā saṅkhāranirodho imāni tappaṭipakkhena dve saccāni.	56	
PA_pe_5:56.7	Tasmā paṭiccasamuppādo yena ākārena niddiṭṭho, tena tena niddisitabbo.	56	
PA_pe_5:57.1	Tathā bāvīsati indriyāni.	57	
PA_pe_5:57.2	Dvādasa indriyāni cakkhundriyāni cakkhundriyaṁ yena domanassindriyaṁ, idaṁ dukkhaṁ.	57	
PA_pe_5:57.3	Purisindriyaṁ ca diṭṭhiyā ca taṇhāpadaṭṭhānaṁ.	57	
PA_pe_5:57.4	Yato puriso purisakānaṁ taṁ evaṁ kātabbatā.	57	
PA_pe_5:57.5	Atha ajjhattaṁ sārajjati.	57	
PA_pe_5:57.6	Ayaṁ ahaṅkāro taṁ yasā sāratto bahiddhā pariyesati, ayaṁ mamaṅkāro evaṁ itthī, tattha sukhindriyaṁ ca somanassindriyaṁ ca purisindriyassānuvattakā honti.	57	
PA_pe_5:57.7	Tassa adhippāyaparipuṇṇā lobhadhammā kusalamūle pavaḍḍhenti.	57	
PA_pe_5:57.8	Tassa ce ayamadhippāyo na pāripūriṁ gacchati.	57	
PA_pe_5:57.9	Tassa dukkhindriyaṁ ca domanassindriyaṁ ca vattati.	57	
PA_pe_5:57.10	Doso ca akusalamūlaṁ pavaḍḍhati.	57	
PA_pe_5:57.11	Sace pana upekkhā bhāveti upekkhindriyassa anuvattakāmā bhavati.	57	
PA_pe_5:57.12	Amoho ca kusalamūlaṁ pavaḍḍhati.	57	
PA_pe_5:57.13	Iti satta indriyāni kilesavatthumupādāya ananvemāni avamāni sabbassa vedanā itthindriyaṁ purisindriyaṁ.	57	
PA_pe_5:57.14	Tattha aṭṭha indriyāni saddhindriyaṁ yāva aññātāvino indriyaṁ, ayaṁ dukkhanirodhagāminī paṭipadā.	57	
PA_pe_5:57.15	Dasannaṁ paññindriyānaṁ kāmarāgassa padaṭṭhānaṁ.	57	
PA_pe_5:57.16	Manindriyaṁ bhavarāgassa padaṭṭhānaṁ.	57	
PA_pe_5:57.17	Paññindriyāni rūparāgassa padaṭṭhānaṁ.	57	
PA_pe_5:57.18	Itthindriyaṁ ca purisindriyaṁ ca satta paññattiyā padaṭṭhānaṁ.	57	
PA_pe_5:57.19	Tattha yena yena indriyena yuttaṁ vā gāthāya otāretuṁ sakkoti, tena tena niddisitabbo.	57	
PA_pe_5:57.20	Evaṁ khandhesu dhātūsu āyatanesu saccesu paṭiccasamuppādesu ayaṁ otaraṇo hāro.	57	
PA_pe_5:58.1	Tattha katamo sodhano hāro?	58	
PA_pe_5:58.2	Yo gāthā ekena ārambho bhāsissanti.	58	
PA_pe_5:58.3	Tattha ekissā bhāsitāya avasiṭṭhāsu bhāsitāsu so attho na niddisitabbo.	58	
PA_pe_5:58.4	Kiṅkāraṇaṁ?	58	
PA_pe_5:58.5	Na hi tāva so attho bhāsito, so abhāsito na sakkā niddisituṁ.	58	
PA_pe_5:58.6	Yathā kiṁ appamādo amataṁ padanti gāthā ayamekā gāthā niddisitabbā.	58	
PA_pe_5:58.7	Kiṅkāraṇaṁ, atthikkhātāva imassa ārambhassa anabhāsitaṁ?	58	
PA_pe_5:59.1	“Evaṁ visesato ñatvā,	59	
PA_pe_5:59.2	Appamādamhi paṇḍitā;	59	
PA_pe_5:59.3	Appamāde pamodanti,	59	
PA_pe_5:59.4	Ariyānaṁ gocare ratāti”.	59	
PA_pe_5:60.1	Idaṁ abhāsitaṁ.	60	
PA_pe_5:60.2	Imissāpi gāthāya bhāsitāya attho niddisitabbo.	60	
PA_pe_5:60.3	Kiṅkāraṇaṁ, atthi tattha avasiṭṭhaṁ?	60	
PA_pe_5:60.4	Te jhāyino sātatikā, niccaṁ daḷhaparakkamāti gāthā, evaṁ imā gāthāyo upadhāritā yadā bhavanti, tadā attho niddisitabbo.	60	
PA_pe_5:60.5	Evaṁ assutapubbesu suttesu byākaraṇesu vā ekuddeso bhāsito.	60	
PA_pe_5:60.6	Yā vīmaṁsā tulanā idaṁ atthi kiccaṁ, idaṁ suttaṁ bhāsitaṁ tassa vevacanaṁ niddiṭṭhaṁ vā na vāti.	60	
PA_pe_5:60.7	Tattha yā vīmaṁsā, ayaṁ vuccate sodhano hāro.	60	
PA_pe_5:61.1	Tattha katamo adhiṭṭhāno hāro?	61	
PA_pe_5:61.2	Ekattatā ca vemattatā ca.	61	
PA_pe_5:61.3	Tattha kitapaññatti ca kiccapaññatti ca.	61	
PA_pe_5:61.4	Sā ekattatā ca vemattatā ca yathā paññatti ekavevacanena vemattatā pajānātīti paññā, sā ca ādhipateyyaṭṭhena paññatti.	61	
PA_pe_5:61.5	Yaṁ anomattiyaṭṭhena paññattanti.	61	
PA_pe_5:61.6	Taṁ anomattiyaṭṭhena paññābalaṁ.	61	
PA_pe_5:61.7	Tanubhūtā gocarattavasā sevasati tīsu ratanesu anussati buddhānussati dhammānussati saṅghānussati aviparītānussaraṇatāya.	61	
PA_pe_5:61.8	Sammādiṭṭhi dhammānaṁ pavicayena dhammavicayasambojjhaṅgo abhinīhārato abhiññāti.	61	
PA_pe_5:61.9	Saṅkhepena maggā kā vatthu avikopanatāya ekattā, yathā uṇhena saṁsaṭṭhaṁ uṇhodakaṁ, sītena saṁsaṭṭhaṁ sītodakaṁ khārodakaṁ guḷhodakanti, idaṁ ekattatā vemattatā ca.	61	
PA_pe_5:62.1	Atthi puna dhammo nānādhammasaṅghato ekato yathārūpaṁ cattāro vāretabbā, tañca rūpanti ekattatā.	62	
PA_pe_5:62.2	Pathavīdhātu āpo tejo vāyodhātūti vemattatā.	62	
PA_pe_5:62.3	Evaṁ sabbā catasso dhātuyo rūpanti ekattatā, pathavīdhātu āpo tejo vāyodhātūti vemattatā.	62	
PA_pe_5:62.4	Pathavīdhātūti lakkhaṇato ekattatā, saṅkiṇṇavatthuto vemattatā.	62	
PA_pe_5:62.5	Yaṁ kiñci kakkhaḷalakkhaṇaṁ, sabbaṁ taṁ pathavīdhātūti ekattatā.	62	
PA_pe_5:62.6	Kesā lomā nakhā dantā chavi cammanti vemattatā.	62	
PA_pe_5:62.7	Evaṁ sabbaṁ catasso dhātuyo rūpanti ekattaṁ.	62	
PA_pe_5:62.8	Saddā gandhā rasā phoṭṭhabbāti vemattatā.	62	
PA_pe_5:63.1	Atthi puna dhammo vemattatā añño nāmaṁ labhati.	63	
PA_pe_5:63.2_0	Yathā kāyānupassanāya navasaññā vinīlakasaññā uddhumātakasaññā, ayaṁ asubhasaññā,	63	
PA_pe_5:63.2_1	yā ekattatā ārammaṇato vemattato, sā evaṁ saññāvedanāsu ādīnavaṁ samanupassato tathādhiṭṭhānaṁ	63	
PA_pe_5:63.2_2	samādhindriyaṁ ca sāyeva dhammesu tattha saññābhāvanā vīriyindriyaṁ ca dhammesu dhammānupassanā	63	
PA_pe_5:63.2_3	citte attasaññaṁ pajahato paññindriyaṁ ca citte cittānupassanā.	63	
PA_pe_5:63.3	Iti yo koci ñāṇapacāro sabbaso paññāya gocaro paññā, ayaṁ vemattatā, yathā kāmarāgo bhavarāgo diṭṭhirāgoti vemattatā taṇhāya.	63	
PA_pe_5:63.4	Iti yaṁ ekattatāya ca vemattatāya ca ñāṇaṁ vīmaṁsanā tulanā.	63	
PA_pe_5:63.5	Ayaṁ adhiṭṭhāno hāro.	63	
PA_pe_5:64.1	Tattha katamo parikkhāro hāro?	64	
PA_pe_5:64.2	Sahetu sappaccayaṁ vodānañca saṅkileso ca, yaṁ tadubhayaṁ pariyeṭṭhi, saparikkhāro hāro.	64	
PA_pe_5:64.3	Iti dhammānaṁ sahetukānaṁ hetu pariyesitabbo, sappaccayānaṁ paccayo pariyesitabbo.	64	
PA_pe_5:65.1	Tattha kiṁ nānākaraṇaṁ, hetussa ca paccayassa ca?	65	
PA_pe_5:65.2	Sabhāvo hetu, parabhāvo paccayo.	65	
PA_pe_5:65.3	Parabhāvassa paccayo hetupi, sabhāvassa hetuyā parabhāvassa kassaci paccayo avutto hetu, vutto paccayo.	65	
PA_pe_5:65.4	Ajjhattiko hetu, bāhiro paccayo.	65	
PA_pe_5:65.5	Sabhāvo hetu, parabhāvo paccayo.	65	
PA_pe_5:65.6	Nibbattako hetu, paṭiggāhako paccayo.	65	
PA_pe_5:65.7	Nevāsiko hetu, āgantuko paccayo.	65	
PA_pe_5:65.8	Asādhāraṇo hetu, sādhāraṇo paccayo.	65	
PA_pe_5:65.9	Ekoyeva hetu, aparāparo paccayo.	65	
PA_pe_5:66.1	Hetussa upakaraṇaṁ samudānetabbo.	66	
PA_pe_5:66.2	Samudānaṁ hetu, tattha duvidho hetu.	66	
PA_pe_5:66.3	Duvidho paccayo—	66	
PA_pe_5:66.4	samanantarapaccayo ca paramparapaccayo ca.	66	
PA_pe_5:66.5	Hetupi duvidho—	66	
PA_pe_5:66.6	samanantarahetu ca paramparahetu ca.	66	
PA_pe_5:66.7	Tattha katamo paramparapaccayo?	66	
PA_pe_5:66.8	Avijjā nāmarūpassa paramparapaccayo, viññāṇaṁ samanantarapaccayatāya paccayo.	66	
PA_pe_5:66.9	Yadi ādimhi avijjānirodho bhavati nāmarūpassa nirodhopi.	66	
PA_pe_5:66.10	Tattha samanantaraṁ kiṅkāraṇaṁ paramparapaccayo samanantarapaccayo samuddānito, ayaṁ paccayato.	66	
PA_pe_5:66.11	Tattha katamo paramparahetu?	66	
PA_pe_5:66.12	Vijānantassa paramparahetutāya hetu, aññākāro samanantarahetutāya hetu.	66	
PA_pe_5:66.13	Yassa hi yaṁ samanantaraṁ nibbattati, so tassa hetupi jātinirodhā bahi ākāranirodho, ākāranirodhā daṇḍanirodho, daṇḍanirodhā khaṇḍanirodho.	66	
PA_pe_5:66.14	Evaṁ hetupi dvidhā so tāhi passitabbo.	66	
PA_pe_5:67.1	Paṭiccasamuppādo yathā avijjāpaccayo tassa puna kiṁpaccayo, ayoniso manasikāro.	67	
PA_pe_5:67.2	So kassa paccayo saṅkhārānaṁ, iti paccayo ca samuppannaṁ ca tassa ko hetu avijjāyeva.	67	
PA_pe_5:67.3	Tathā hi purimā koṭi na paññāyati.	67	
PA_pe_5:67.4_0	Tattha avijjānusayo avijjāpariyuṭṭhānassa hetu purimā hetu pacchā paccayo, sāpi avijjāsaṅkhārānaṁ	67	
PA_pe_5:67.4_1	paccayo catūhi kāraṇehi sahajātapaccayatāya samanantarapaccayatāya abhisandanapaccayatāya	67	
PA_pe_5:67.4_2	patiṭṭhānapaccayatāya.	67	
PA_pe_5:68.1	Kathaṁ sahajātapaccayatāya avijjāsaṅkhārānaṁ paccayo?	68	
PA_pe_5:68.2	Yaṁ cittaṁ rāgapariyuṭṭhaṁ, tattha avijjāpariyuṭṭhānena sabbaṁ paññāya gocaraṁ hanti.	68	
PA_pe_5:68.3	Tattha saṅkhārā tipaccayaṭṭhikā addhābhūmikāramahattassa ayaṁ avijjāsahasamuppannaṁ vuddhiṁ virūḷhiṁ vepullatamāpajjantī catūhi kāraṇehi paññā pahīyati.	68	
PA_pe_5:68.4	Katamehi catūhi?	68	
PA_pe_5:68.5	Anusayo pariyuṭṭhānaṁ saṁyojanaṁ upādānaṁ.	68	
PA_pe_5:68.6	Tattha anusayo pariyuṭṭhānaṁ jāti pariyuṭṭhitā saṁyujjati saṁyuttā upādiyati upādānapaccayā bhavo.	68	
PA_pe_5:68.7_0	Evaṁ te saṅkhārā tividhā uppannā bhūmigatā nāsaññattha ayaṁ maggena vinītattāyāti	68	
PA_pe_5:68.7_1	te thāmagatā apativinītātipi te saṅkhārāti vuccati, evaṁ sahetusamuppannaṭṭhena atthi	68	
PA_pe_5:68.7_2	meva paccayā saṅkhārānaṁ paccayo niddiṭṭhaṁ apanetvā kusalaṁ akusalaṁ kusalo ca akusalo	68	
PA_pe_5:68.7_3	ca pakkhipitabbo, vipākadhammā apanetvā vacanīyaṁ avacanīyaṁ vacanīyañca avacanīyañca	68	
PA_pe_5:68.7_4	pakkhipitabbaṁ, bhavaapevirittā, sabbasuttaṁ parikkhipitabbaṁ.	68	
PA_pe_5:69.1_0	Dasa tathāgatabalāni cattāri vesārajjāni puññāni anaññākataṁ avijjā samanantarapaccayatāya	69	
PA_pe_5:69.1_1	saṅkhārānaṁ paccayo yena cittena saha samuppannā avijjā tassa cittassa samanantaracittaṁ	69	
PA_pe_5:69.1_2	samuppannanti, tassa yaṁ samanantaracittaṁ samuppannanti, tassa pacchimassa cittassa	69	
PA_pe_5:69.1_3	purimacittaṁ hetupaccayatāya paccayo, tena avijjā hetu tena cittena upādānaṁ anokāsakatā	69	
PA_pe_5:69.1_4	ñāṇaṁ na uppajjanti.	69	
PA_pe_5:69.2_0	Yā tassa appamādā dhātu abhijjhābhisanditā tahiṁ vipallāsā uppajjanti “asubhe subhan”ti	69	
PA_pe_5:69.2_1	“dukkhe sukhan”ti, tattha saṅkhārā uppajjanti rattā duṭṭhā mūlassa cetanā rāgapariyuṭṭhānena	69	
PA_pe_5:69.2_2	byāpādapariyuṭṭhānena avijjāpariyuṭṭhānena diṭṭhivipallāso vatthuniddese niddisitabbo,	69	
PA_pe_5:69.2_3	yaṁ viparītacitto vijānāti ayaṁ cittavipallāso, yā viparītasaññā upaggaṇhāti ayaṁ saññāvipallāso.	69	
PA_pe_5:69.3	Yaṁ viparītadiṭṭhi abhinivisati ayaṁ diṭṭhivipallāso.	69	
PA_pe_5:69.4	Aṭṭha micchattāni vaḍḍhanti, tīṇi akusalāni ayoniso manasikāre uppannaṁ viññāṇañca vijjañca karonti.	69	
PA_pe_5:69.5	Iti pubbāparante akusalānātaritaro saṅkhārā vuddhiṁ vepullataṁ gacchanti.	69	
PA_pe_5:69.6	Te ca mahatā ca appaṭividitā ponobhavikā saṅkhārā bhavanti.	69	
PA_pe_5:69.7	Iti evaṁ avijjā sahajātapaccayatāya saṅkhārānaṁ paccayo samanantarapaccayatāya ca.	69	
PA_pe_5:70.1	Kathaṁ abhisandanākārena avijjā saṅkhārānaṁ paccayo?	70	
PA_pe_5:70.2	Sā avijjā te saṅkhāre abhisanneti parippharati.	70	
PA_pe_5:70.3	Seyyathāpi nāma uppalaṁ vā padumaṁ vā taṁ udake vaḍḍhaṁ assa, sītena vārinā abhisannaṁ parisandanaṁ vuddhiṁ virūḷhiṁ vepullataṁ āpajjati.	70	
PA_pe_5:70.4	Evaṁ abhisandanaṭṭhena avijjā saṅkhārānaṁ paccayo.	70	
PA_pe_5:71.1	Kathaṁ patiṭṭhahanaṭṭhena avijjā saṅkhārānaṁ paccayo?	71	
PA_pe_5:71.2	Te saṅkhārā avijjāyaṁ nissāya vuddhiṁ virūḷhiṁ vepullataṁ āpajjanti.	71	
PA_pe_5:71.3	Seyyathāpi nāma uppalaṁ vā padumaṁ vā pathaviṁ nissāya pathaviṁ patiṭṭhāya vuddhiṁ virūḷhiṁ vepullataṁ āpajjati.	71	
PA_pe_5:71.4	Ete saṅkhārā avijjāyaṁ patiṭṭhitā avijjāyaṁ nissāya vuddhiṁ virūḷhiṁ vepullataṁ gacchanti.	71	
PA_pe_5:71.5	Evaṁ patiṭṭhahanaṭṭhena avijjā saṅkhārānaṁ paccayo.	71	
PA_pe_5:72.1_0	Puna rāgasahagatassa kammassa vipākena paṭisandhimhi bhavo nibbattati, taṁ kammassa	72	
PA_pe_5:72.1_1	sabbaṁ abhiniviṭṭhaṁ aññāṇavasena ponobhavikā saṅkhārāti vuccanti, evampi avijjāpaccayā saṅkhārā atthi.	72	
PA_pe_5:72.2_0	Puna pañcasu ye ca sekkhā puggalā, ye ca asaññisamāpattiṁ samāpannā, ye ca bhavagatā,	72	
PA_pe_5:72.2_1	ye ca antogatāyeva saṁsedajā, ye ca vā pana añño hi koci anāgāmibhūtā na cetenti	72	
PA_pe_5:72.2_2	na ca patthenti, tesaṁ kiṁ paccayā saṅkhārā.	72	
PA_pe_5:72.3	Puna rāgā atthi tesaṁ saṅkhārāni upādānāni cittamanussarantiyeva avipakkavipākasamūhatā asamucchinnapaccayā tesaṁ puna ca gato bhavati.	72	
PA_pe_5:72.4	Evampi hi avijjāpaccayā saṅkhārā.	72	
PA_pe_5:72.5	Puna sā te na upādānā napi saṅkhārā atthi, puna tesaṁ satta anusayā asamūhatā asamucchinnā tadārammaṇaṁ bhavati.	72	
PA_pe_5:72.6	Viññāṇassa patiṭṭhāya viññāṇapaccayā nāmarūpaṁ.	72	
PA_pe_5:72.7	Evampi avijjāpaccayā saṅkhārā.	72	
PA_pe_5:72.8	Puna sā yaṁ kiñci kammaṁ ācayagāmi sabbaṁ taṁ avijjāvasena abhisaṅkhariyati taṇhāvasena ca allīyati aññāṇavasena ca tattha ādīnavampi na jānāti.	72	
PA_pe_5:72.9	Tadeva viññāṇabījaṁ bhavati, sāyeva taṇhāsineho bhavati.	72	
PA_pe_5:72.10	Sāyeva avijjā sammohoti.	72	
PA_pe_5:72.11	Evampi avijjāpaccayā saṅkhārā vattabbā.	72	
PA_pe_5:72.12	Iti imehi ākārehi avijjā saṅkhārānaṁ paccayo.	72	
PA_pe_5:73.1	Tattha avijjāya hetu ayoniso manasikāro paccayo hoti.	73	
PA_pe_5:73.2	Tattha abhicchedo ayaṁ tattha tatiyaṁ balaṁ nivatti, ayaṁ paṭisandhi.	73	
PA_pe_5:73.3	Tattha punabbhavo yo avecchedo asamugghātanaṭṭhena ayaṁ anusayo.	73	
PA_pe_5:73.4	Yathā paṭākaṁ vā sāṭakaṁ vā dve janā pīḷesu ca ekā vā balaṁ vā assa nivāṭassesu, na pana pīḷesu soseyya.	73	
PA_pe_5:73.5	Tattha yaṁ sinehā āpodhātu anupullanā sosetabbā.	73	
PA_pe_5:73.6	Uṇhadhātumāgamma sace puna taṁ ākāse nikkhipeyya taṁ ussāvena yebhuyyataraṁ sinehamāpajjeyya, na hi anāgamma tejodhātuṁ parisesaṁ gaccheyya.	73	
PA_pe_5:73.7	Evameva bhavaggaparamāpi samāpatti na anurūpassa samugghātāya saṁvattati.	73	
PA_pe_5:73.8	Te hi ālayanti sammasanti, na ca taṇhāya taṇhāpahānaṁ gacchanti.	73	
PA_pe_5:73.9	Tattha so asamugghāto.	73	
PA_pe_5:73.10	Avijjāya anusayo ca cittassa sampalibodho, idaṁ pariyuṭṭhānaṁ.	73	
PA_pe_5:73.11	Yathābhūtaṁ viññāṇassa appaṭivedho ayaṁ avijjāāsavo avijjāviññāṇabījaṁ bhavati.	73	
PA_pe_5:73.12	Yaṁ bījaṁ so hetu na samucchijjati, asamucchijjanto paṭisandehati.	73	
PA_pe_5:73.13	Paṭisandahanto na samugghātaṁ gacchati.	73	
PA_pe_5:73.14_0	Asamugghātaṁ cittaṁ pariyonahati, pariyonaddhacitto yathābhūtaṁ nappajānāti, iti	73	
PA_pe_5:73.14_1	saññāṇassa sāsavattho, avijjattho, hetuattho, avacchedattho, anivattiattho, phalattho	73	
PA_pe_5:73.14_2	paṭisandhiattho, punabbhavattho, asamugghātattho, anusayattho, pariyuṭṭhānattho, apaṭivedhanattho.	73	
PA_pe_5:73.15	Ettāvatā avijjāya khettaṁ niddiṭṭhaṁ bhavati.	73	
PA_pe_5:73.16	Ayaṁ vuccate parikkhāro nāma hāro.	73	
PA_pe_5:74.1	Tattha katamo samāropano hāro?	74	
PA_pe_5:74.2	Ugghaṭitamhi tamhi santañceva ca naṁ vitthāraṁ pana vattabbaṁ.	74	
PA_pe_5:74.3	Vitthāravidhaṁ cittaññā ayaṁ samāropano hāro.	74	
PA_pe_5:74.4	Tattha nāmaniddeso upaghaṭakā vatthuniddeso vevacanaṁ vatthubhūto vitthāro.	74	
PA_pe_5:74.5	Yathā kiṁ, yā bhikkhūnaṁ vattato pahātabbo, ayaṁ upaghaṭanā.	74	
PA_pe_5:75.1	Tattha katamo samāropano?	75	
PA_pe_5:75.2	Kiñci na vattabbaṁ, rūparāgaṁ vā nāmavantapahātabbaṁ.	75	
PA_pe_5:75.3	Yāva viññāṇanti vitthārena kātabbāni.	75	
PA_pe_5:75.4	Avijjā tā opammena paññāpetabbā, ayaṁ samāropano.	75	
PA_pe_5:75.5	Nissitacittassa ca mattiko ca nissayo taṇhā ca diṭṭhi ca.	75	
PA_pe_5:75.6	Tattha diṭṭhi avijjā taṇhā saṅkhārā.	75	
PA_pe_5:75.7	Tattha diṭṭhipaccayā taṇhā ime avijjāpaccayā saṅkhārā.	75	
PA_pe_5:75.8	Tattha nissitaṁ viññāṇaṁ idaṁ saṅkhārapaccayā viññāṇaṁ yāva jarāmaraṇaṁ, idaṁ saṅkhittena bhāsite avasiṭṭhaṁ paropayati.	75	
PA_pe_5:76.1_0	Anissitassa calitaṁ natthīti tassa evaṁ diṭṭhiyā taṇhāya ca pahānaṁ tattha diṭṭhiavijjānirodhāya	76	
PA_pe_5:76.1_1	bhūtaṁ viññāṇaṁ sarāgaṭṭhāniyesu dhammesu taṁ taṁ dhammaṁ upecca aññaṁ dhammaṁ dhāvati	76	
PA_pe_5:76.1_2	makkaṭopamatāya, atha khvassa parittesu dhammesu sarāgaṭṭhāniyesu chandarāgo natthi	76	
PA_pe_5:76.1_3	kuto tato calanā, adhimattesu sattesu cittaṁ nivessayati taṁ apatiṭṭhitaṁ viññāṇaṁ	76	
PA_pe_5:76.1_4	anāhāraṁ nirujjhati viññāṇanirodhā nāmarūpanirodho yāva jarāmaraṇanirodho.	76	
PA_pe_5:76.2	Ayaṁ samāropano.	76	
PA_pe_5:77.1	Tattha rāgavasena viññāṇassa calitaṁ sapariggaho, tasmiṁ calite asati yo parikilesopacāro tividho aggi paṭippassaddho bhavati.	77	
PA_pe_5:77.2	Tenāha calite asante passaddhi hoti.	77	
PA_pe_5:77.3	Tattha yaṁ samāropanā passaddhakāyo sukhaṁ vedeti, sukhino cittaṁ samādhiyati.	77	
PA_pe_5:77.4	Yāva vimuttitamiti ñāṇadassanaṁ bhavati.	77	
PA_pe_5:77.5	So āsavānaṁ khayā ca vimutti no upapajjati.	77	
PA_pe_5:77.6	Tassa upapattissa āgatigatiyā asantiyā nevidha na huraṁ na ubhayamantarena.	77	
PA_pe_5:77.7	Esevanto dukkhassāti anupādisesā nibbānadhātu.	77	
PA_pe_5:77.8	Idamassa suttassa majjhe samāropitaṁ paṭiccasamuppāde ca vimuttiyaṁ ca yogo na ca etaṁ tassa saṅkhittena bhāsitassa vitthārena atthaṁ vibhajjanti.	77	
PA_pe_5:77.9	Ayaṁ vuccate samāropano hāro.	77	
PA_pe_5:77.10	Na ca saṅkilesabhāgiyena suttena saṅkilesabhāgiyo ye ca dhammā samāropayitabbā nāññe.	77	
PA_pe_5:77.11	Evaṁ vāsanābhāgiye nibbedhabhāgiye, ayaṁ samāropano hāro.	77	
PA_pe_5:77.12	Ime soḷasa hārā.	77	
PA_pe_5:78.1	Suvīrassa mahākaccāyanassa jambuvanavāsino peṭakopadese hāravibhaṅgo nāma pañcamā bhūmi.	78	
