segmentnr	original	folio	analyzed
PA_dn_34:0.1	Dīgha Nikāya 34	0	
PA_dn_34:0.2	Dasuttarasutta	0	
PA_dn_34:1.1.1	Evaṁ me sutaṁ—	1	
PA_dn_34:1.1.2	ekaṁ samayaṁ bhagavā campāyaṁ viharati gaggarāya pokkharaṇiyā tīre mahatā bhikkhusaṅghena saddhiṁ pañcamattehi bhikkhusatehi.	1	
PA_dn_34:1.1.3	Tatra kho āyasmā sāriputto bhikkhū āmantesi:	1	
PA_dn_34:1.1.4	“āvuso bhikkhave”ti.	1	
PA_dn_34:1.1.5	“Āvuso”ti kho te bhikkhū āyasmato sāriputtassa paccassosuṁ.	1	
PA_dn_34:1.1.6	Āyasmā sāriputto etadavoca:	1	
PA_dn_34:1.1.7	“Dasuttaraṁ pavakkhāmi,	1	
PA_dn_34:1.1.8	dhammaṁ nibbānapattiyā;	1	
PA_dn_34:1.1.9	Dukkhassantakiriyāya,	1	
PA_dn_34:1.1.10	sabbaganthappamocanaṁ.	1	
PA_dn_34:1.2.0	1. Eko dhammo	1	
PA_dn_34:1.2.1_0	Eko, āvuso, dhammo bahukāro, eko dhammo bhāvetabbo, eko dhammo pariññeyyo, eko dhammo	1	
PA_dn_34:1.2.1_1	pahātabbo, eko dhammo hānabhāgiyo, eko dhammo visesabhāgiyo, eko dhammo duppaṭivijjho,	1	
PA_dn_34:1.2.1_2	eko dhammo uppādetabbo, eko dhammo abhiññeyyo, eko dhammo sacchikātabbo.	1	
PA_dn_34:1.2.2	Katamo eko dhammo bahukāro?	1	
PA_dn_34:1.2.3	Appamādo kusalesu dhammesu.	1	
PA_dn_34:1.2.4	Ayaṁ eko dhammo bahukāro.	1	
PA_dn_34:1.2.5	Katamo eko dhammo bhāvetabbo?	1	
PA_dn_34:1.2.6	Kāyagatāsati sātasahagatā.	1	
PA_dn_34:1.2.7	Ayaṁ eko dhammo bhāvetabbo.	1	
PA_dn_34:1.2.8	Katamo eko dhammo pariññeyyo?	1	
PA_dn_34:1.2.9	Phasso sāsavo upādāniyo.	1	
PA_dn_34:1.2.10	Ayaṁ eko dhammo pariññeyyo.	1	
PA_dn_34:1.2.11	Katamo eko dhammo pahātabbo?	1	
PA_dn_34:1.2.12	Asmimāno.	1	
PA_dn_34:1.2.13	Ayaṁ eko dhammo pahātabbo.	1	
PA_dn_34:1.2.14	Katamo eko dhammo hānabhāgiyo?	1	
PA_dn_34:1.2.15	Ayoniso manasikāro.	1	
PA_dn_34:1.2.16	Ayaṁ eko dhammo hānabhāgiyo.	1	
PA_dn_34:1.2.17	Katamo eko dhammo visesabhāgiyo?	1	
PA_dn_34:1.2.18	Yoniso manasikāro.	1	
PA_dn_34:1.2.19	Ayaṁ eko dhammo visesabhāgiyo.	1	
PA_dn_34:1.2.20	Katamo eko dhammo duppaṭivijjho?	1	
PA_dn_34:1.2.21	Ānantariko cetosamādhi.	1	
PA_dn_34:1.2.22	Ayaṁ eko dhammo duppaṭivijjho.	1	
PA_dn_34:1.2.23	Katamo eko dhammo uppādetabbo?	1	
PA_dn_34:1.2.24	Akuppaṁ ñāṇaṁ.	1	
PA_dn_34:1.2.25	Ayaṁ eko dhammo uppādetabbo.	1	
PA_dn_34:1.2.26	Katamo eko dhammo abhiññeyyo?	1	
PA_dn_34:1.2.27	Sabbe sattā āhāraṭṭhitikā.	1	
PA_dn_34:1.2.28	Ayaṁ eko dhammo abhiññeyyo.	1	
PA_dn_34:1.2.29	Katamo eko dhammo sacchikātabbo?	1	
PA_dn_34:1.2.30	Akuppā cetovimutti.	1	
PA_dn_34:1.2.31	Ayaṁ eko dhammo sacchikātabbo.	1	
PA_dn_34:1.2.32	Iti ime dasa dhammā bhūtā tacchā tathā avitathā anaññathā sammā tathāgatena abhisambuddhā.	1	
PA_dn_34:1.3.0	2. Dve dhammā	1	
PA_dn_34:1.3.1_0	Dve dhammā bahukārā, dve dhammā bhāvetabbā, dve dhammā pariññeyyā, dve dhammā pahātabbā,	1	
PA_dn_34:1.3.1_1	dve dhammā hānabhāgiyā, dve dhammā visesabhāgiyā, dve dhammā duppaṭivijjhā, dve dhammā	1	
PA_dn_34:1.3.1_2	uppādetabbā, dve dhammā abhiññeyyā, dve dhammā sacchikātabbā.	1	
PA_dn_34:1.3.2	Katame dve dhammā bahukārā?	1	
PA_dn_34:1.3.3	Sati ca sampajaññañca.	1	
PA_dn_34:1.3.4	Ime dve dhammā bahukārā.	1	
PA_dn_34:1.3.5	Katame dve dhammā bhāvetabbā?	1	
PA_dn_34:1.3.6	Samatho ca vipassanā ca.	1	
PA_dn_34:1.3.7	Ime dve dhammā bhāvetabbā.	1	
PA_dn_34:1.3.8	Katame dve dhammā pariññeyyā?	1	
PA_dn_34:1.3.9	Nāmañca rūpañca.	1	
PA_dn_34:1.3.10	Ime dve dhammā pariññeyyā.	1	
PA_dn_34:1.3.11	Katame dve dhammā pahātabbā?	1	
PA_dn_34:1.3.12	Avijjā ca bhavataṇhā ca.	1	
PA_dn_34:1.3.13	Ime dve dhammā pahātabbā.	1	
PA_dn_34:1.3.14	Katame dve dhammā hānabhāgiyā?	1	
PA_dn_34:1.3.15	Dovacassatā ca pāpamittatā ca.	1	
PA_dn_34:1.3.16	Ime dve dhammā hānabhāgiyā.	1	
PA_dn_34:1.3.17	Katame dve dhammā visesabhāgiyā?	1	
PA_dn_34:1.3.18	Sovacassatā ca kalyāṇamittatā ca.	1	
PA_dn_34:1.3.19	Ime dve dhammā visesabhāgiyā.	1	
PA_dn_34:1.3.20	Katame dve dhammā duppaṭivijjhā?	1	
PA_dn_34:1.3.21	Yo ca hetu yo ca paccayo sattānaṁ saṅkilesāya, yo ca hetu yo ca paccayo sattānaṁ visuddhiyā.	1	
PA_dn_34:1.3.22	Ime dve dhammā duppaṭivijjhā.	1	
PA_dn_34:1.3.23	Katame dve dhammā uppādetabbā?	1	
PA_dn_34:1.3.24	Dve ñāṇāni—	1	
PA_dn_34:1.3.25	khaye ñāṇaṁ, anuppāde ñāṇaṁ.	1	
PA_dn_34:1.3.26	Ime dve dhammā uppādetabbā.	1	
PA_dn_34:1.3.27	Katame dve dhammā abhiññeyyā?	1	
PA_dn_34:1.3.28	Dve dhātuyo—	1	
PA_dn_34:1.3.29	saṅkhatā ca dhātu asaṅkhatā ca dhātu.	1	
PA_dn_34:1.3.30	Ime dve dhammā abhiññeyyā.	1	
PA_dn_34:1.3.31	Katame dve dhammā sacchikātabbā?	1	
PA_dn_34:1.3.32	Vijjā ca vimutti ca.	1	
PA_dn_34:1.3.33	Ime dve dhammā sacchikātabbā.	1	
PA_dn_34:1.3.34	Iti ime vīsati dhammā bhūtā tacchā tathā avitathā anaññathā sammā tathāgatena abhisambuddhā.	1	
PA_dn_34:1.4.0	3. Tayo dhammā	1	
PA_dn_34:1.4.1	Tayo dhammā bahukārā, tayo dhammā bhāvetabbā …pe… tayo dhammā sacchikātabbā.	1	
PA_dn_34:1.4.2	Katame tayo dhammā bahukārā?	1	
PA_dn_34:1.4.3	Sappurisasaṁsevo, saddhammassavanaṁ, dhammānudhammappaṭipatti.	1	
PA_dn_34:1.4.4	Ime tayo dhammā bahukārā.	1	
PA_dn_34:1.4.5	Katame tayo dhammā bhāvetabbā?	1	
PA_dn_34:1.4.6	Tayo samādhī—	1	
PA_dn_34:1.4.7	savitakko savicāro samādhi, avitakko vicāramatto samādhi, avitakko avicāro samādhi.	1	
PA_dn_34:1.4.8	Ime tayo dhammā bhāvetabbā.	1	
PA_dn_34:1.4.9	Katame tayo dhammā pariññeyyā?	1	
PA_dn_34:1.4.10	Tisso vedanā—	1	
PA_dn_34:1.4.11	sukhā vedanā, dukkhā vedanā, adukkhamasukhā vedanā.	1	
PA_dn_34:1.4.12	Ime tayo dhammā pariññeyyā.	1	
PA_dn_34:1.4.13	Katame tayo dhammā pahātabbā?	1	
PA_dn_34:1.4.14	Tisso taṇhā—	1	
PA_dn_34:1.4.15	kāmataṇhā, bhavataṇhā, vibhavataṇhā.	1	
PA_dn_34:1.4.16	Ime tayo dhammā pahātabbā.	1	
PA_dn_34:1.4.17	Katame tayo dhammā hānabhāgiyā?	1	
PA_dn_34:1.4.18	Tīṇi akusalamūlāni—	1	
PA_dn_34:1.4.19	lobho akusalamūlaṁ, doso akusalamūlaṁ, moho akusalamūlaṁ.	1	
PA_dn_34:1.4.20	Ime tayo dhammā hānabhāgiyā.	1	
PA_dn_34:1.4.21	Katame tayo dhammā visesabhāgiyā?	1	
PA_dn_34:1.4.22	Tīṇi kusalamūlāni—	1	
PA_dn_34:1.4.23	alobho kusalamūlaṁ, adoso kusalamūlaṁ, amoho kusalamūlaṁ.	1	
PA_dn_34:1.4.24	Ime tayo dhammā visesabhāgiyā.	1	
PA_dn_34:1.4.25	Katame tayo dhammā duppaṭivijjhā?	1	
PA_dn_34:1.4.26	Tisso nissaraṇiyā dhātuyo—	1	
PA_dn_34:1.4.27	kāmānametaṁ nissaraṇaṁ yadidaṁ nekkhammaṁ, rūpānametaṁ nissaraṇaṁ yadidaṁ arūpaṁ, yaṁ kho pana kiñci bhūtaṁ saṅkhataṁ paṭiccasamuppannaṁ, nirodho tassa nissaraṇaṁ.	1	
PA_dn_34:1.4.28	Ime tayo dhammā duppaṭivijjhā.	1	
PA_dn_34:1.4.29	Katame tayo dhammā uppādetabbā?	1	
PA_dn_34:1.4.30	Tīṇi ñāṇāni—	1	
PA_dn_34:1.4.31	atītaṁse ñāṇaṁ, anāgataṁse ñāṇaṁ, paccuppannaṁse ñāṇaṁ.	1	
PA_dn_34:1.4.32	Ime tayo dhammā uppādetabbā.	1	
PA_dn_34:1.4.33	Katame tayo dhammā abhiññeyyā?	1	
PA_dn_34:1.4.34	Tisso dhātuyo—	1	
PA_dn_34:1.4.35	kāmadhātu, rūpadhātu, arūpadhātu.	1	
PA_dn_34:1.4.36	Ime tayo dhammā abhiññeyyā.	1	
PA_dn_34:1.4.37	Katame tayo dhammā sacchikātabbā?	1	
PA_dn_34:1.4.38	Tisso vijjā—	1	
PA_dn_34:1.4.39	pubbenivāsānussatiñāṇaṁ vijjā, sattānaṁ cutūpapāte ñāṇaṁ vijjā, āsavānaṁ khaye ñāṇaṁ vijjā.	1	
PA_dn_34:1.4.40	Ime tayo dhammā sacchikātabbā.	1	
PA_dn_34:1.4.41	Iti ime tiṁsa dhammā bhūtā tacchā tathā avitathā anaññathā sammā tathāgatena abhisambuddhā.	1	
PA_dn_34:1.5.0	4. Cattāro dhammā	1	
PA_dn_34:1.5.1	Cattāro dhammā bahukārā, cattāro dhammā bhāvetabbā …pe… cattāro dhammā sacchikātabbā.	1	
PA_dn_34:1.5.2	Katame cattāro dhammā bahukārā?	1	
PA_dn_34:1.5.3	Cattāri cakkāni—	1	
PA_dn_34:1.5.4	patirūpadesavāso, sappurisūpanissayo, attasammāpaṇidhi, pubbe ca katapuññatā.	1	
PA_dn_34:1.5.5	Ime cattāro dhammā bahukārā.	1	
PA_dn_34:1.5.6	Katame cattāro dhammā bhāvetabbā?	1	
PA_dn_34:1.5.7	Cattāro satipaṭṭhānā—	1	
PA_dn_34:1.5.8	idhāvuso, bhikkhu kāye kāyānupassī viharati ātāpī sampajāno satimā vineyya loke abhijjhādomanassaṁ.	1	
PA_dn_34:1.5.9	Vedanāsu …pe…	1	
PA_dn_34:1.5.10	citte …	1	
PA_dn_34:1.5.11	dhammesu dhammānupassī viharati ātāpī sampajāno satimā vineyya loke abhijjhādomanassaṁ.	1	
PA_dn_34:1.5.12	Ime cattāro dhammā bhāvetabbā.	1	
PA_dn_34:1.5.13	Katame cattāro dhammā pariññeyyā?	1	
PA_dn_34:1.5.14	Cattāro āhārā—	1	
PA_dn_34:1.5.15	kabaḷīkāro āhāro oḷāriko vā sukhumo vā, phasso dutiyo, manosañcetanā tatiyā, viññāṇaṁ catutthaṁ.	1	
PA_dn_34:1.5.16	Ime cattāro dhammā pariññeyyā.	1	
PA_dn_34:1.5.17	Katame cattāro dhammā pahātabbā?	1	
PA_dn_34:1.5.18	Cattāro oghā—	1	
PA_dn_34:1.5.19	kāmogho, bhavogho, diṭṭhogho, avijjogho.	1	
PA_dn_34:1.5.20	Ime cattāro dhammā pahātabbā.	1	
PA_dn_34:1.5.21	Katame cattāro dhammā hānabhāgiyā?	1	
PA_dn_34:1.5.22	Cattāro yogā—	1	
PA_dn_34:1.5.23	kāmayogo, bhavayogo, diṭṭhiyogo, avijjāyogo.	1	
PA_dn_34:1.5.24	Ime cattāro dhammā hānabhāgiyā.	1	
PA_dn_34:1.5.25	Katame cattāro dhammā visesabhāgiyā?	1	
PA_dn_34:1.5.26	Cattāro visaṁyogā—	1	
PA_dn_34:1.5.27	kāmayogavisaṁyogo, bhavayogavisaṁyogo, diṭṭhiyogavisaṁyogo, avijjāyogavisaṁyogo.	1	
PA_dn_34:1.5.28	Ime cattāro dhammā visesabhāgiyā.	1	
PA_dn_34:1.5.29	Katame cattāro dhammā duppaṭivijjhā?	1	
PA_dn_34:1.5.30	Cattāro samādhī—	1	
PA_dn_34:1.5.31	hānabhāgiyo samādhi, ṭhitibhāgiyo samādhi, visesabhāgiyo samādhi, nibbedhabhāgiyo samādhi.	1	
PA_dn_34:1.5.32	Ime cattāro dhammā duppaṭivijjhā.	1	
PA_dn_34:1.5.33	Katame cattāro dhammā uppādetabbā?	1	
PA_dn_34:1.5.34	Cattāri ñāṇāni—	1	
PA_dn_34:1.5.35	dhamme ñāṇaṁ, anvaye ñāṇaṁ, pariye ñāṇaṁ, sammutiyā ñāṇaṁ.	1	
PA_dn_34:1.5.36	Ime cattāro dhammā uppādetabbā.	1	
PA_dn_34:1.5.37	Katame cattāro dhammā abhiññeyyā?	1	
PA_dn_34:1.5.38	Cattāri ariyasaccāni—	1	
PA_dn_34:1.5.39	dukkhaṁ ariyasaccaṁ, dukkhasamudayaṁ ariyasaccaṁ, dukkhanirodhaṁ ariyasaccaṁ, dukkhanirodhagāminī paṭipadā ariyasaccaṁ.	1	
PA_dn_34:1.5.40	Ime cattāro dhammā abhiññeyyā.	1	
PA_dn_34:1.5.41	Katame cattāro dhammā sacchikātabbā?	1	
PA_dn_34:1.5.42	Cattāri sāmaññaphalāni—	1	
PA_dn_34:1.5.43	sotāpattiphalaṁ, sakadāgāmiphalaṁ, anāgāmiphalaṁ, arahattaphalaṁ.	1	
PA_dn_34:1.5.44	Ime cattāro dhammā sacchikātabbā.	1	
PA_dn_34:1.5.45	Iti ime cattārīsadhammā bhūtā tacchā tathā avitathā anaññathā sammā tathāgatena abhisambuddhā.	1	
PA_dn_34:1.6.0	5. Pañca dhammā	1	
PA_dn_34:1.6.1	Pañca dhammā bahukārā …pe… pañca dhammā sacchikātabbā.	1	
PA_dn_34:1.6.2	Katame pañca dhammā bahukārā?	1	
PA_dn_34:1.6.3	Pañca padhāniyaṅgāni—	1	
PA_dn_34:1.6.4	idhāvuso, bhikkhu saddho hoti, saddahati tathāgatassa bodhiṁ:	1	
PA_dn_34:1.6.5	‘itipi so bhagavā arahaṁ sammāsambuddho vijjācaraṇasampanno sugato lokavidū anuttaro purisadammasārathi satthā devamanussānaṁ buddho bhagavā’ti.	1	
PA_dn_34:1.6.6	Appābādho hoti appātaṅko samavepākiniyā gahaṇiyā samannāgato nātisītāya nāccuṇhāya majjhimāya padhānakkhamāya.	1	
PA_dn_34:1.6.7	Asaṭho hoti amāyāvī yathābhūtamattānaṁ āvīkattā satthari vā viññūsu vā sabrahmacārīsu.	1	
PA_dn_34:1.6.8	Āraddhavīriyo viharati akusalānaṁ dhammānaṁ pahānāya, kusalānaṁ dhammānaṁ upasampadāya, thāmavā daḷhaparakkamo anikkhittadhuro kusalesu dhammesu.	1	
PA_dn_34:1.6.9	Paññavā hoti udayatthagāminiyā paññāya samannāgato ariyāya nibbedhikāya sammā dukkhakkhayagāminiyā.	1	
PA_dn_34:1.6.10	Ime pañca dhammā bahukārā.	1	
PA_dn_34:1.6.11	Katame pañca dhammā bhāvetabbā?	1	
PA_dn_34:1.6.12	Pañcaṅgiko sammāsamādhi—	1	
PA_dn_34:1.6.13	pītipharaṇatā, sukhapharaṇatā, cetopharaṇatā, ālokapharaṇatā, paccavekkhaṇanimittaṁ.	1	
PA_dn_34:1.6.14	Ime pañca dhammā bhāvetabbā.	1	
PA_dn_34:1.6.15	Katame pañca dhammā pariññeyyā?	1	
PA_dn_34:1.6.16	Pañcupādānakkhandhā—	1	
PA_dn_34:1.6.17	rūpupādānakkhandho, vedanupādānakkhandho, saññupādānakkhandho, saṅkhārupādānakkhandho viññāṇupādānakkhandho.	1	
PA_dn_34:1.6.18	Ime pañca dhammā pariññeyyā.	1	
PA_dn_34:1.6.19	Katame pañca dhammā pahātabbā?	1	
PA_dn_34:1.6.20	Pañca nīvaraṇāni—	1	
PA_dn_34:1.6.21	kāmacchandanīvaraṇaṁ, byāpādanīvaraṇaṁ, thinamiddhanīvaraṇaṁ, uddhaccakukkuccanīvaraṇaṁ, vicikicchānīvaraṇaṁ.	1	
PA_dn_34:1.6.22	Ime pañca dhammā pahātabbā.	1	
PA_dn_34:1.6.23	Katame pañca dhammā hānabhāgiyā?	1	
PA_dn_34:1.6.24	Pañca cetokhilā—	1	
PA_dn_34:1.6.25	idhāvuso, bhikkhu satthari kaṅkhati vicikicchati nādhimuccati na sampasīdati.	1	
PA_dn_34:1.6.26	Yo so, āvuso, bhikkhu satthari kaṅkhati vicikicchati nādhimuccati na sampasīdati, tassa cittaṁ na namati ātappāya anuyogāya sātaccāya padhānāya.	1	
PA_dn_34:1.6.27	Yassa cittaṁ na namati ātappāya anuyogāya sātaccāya padhānāya.	1	
PA_dn_34:1.6.28	Ayaṁ paṭhamo cetokhilo.	1	
PA_dn_34:1.6.29	Puna caparaṁ, āvuso, bhikkhu dhamme kaṅkhati vicikicchati …pe…	1	
PA_dn_34:1.6.30	saṅghe kaṅkhati vicikicchati …pe…	1	
PA_dn_34:1.6.31	sikkhāya kaṅkhati vicikicchati …pe…	1	
PA_dn_34:1.6.32_0	sabrahmacārīsu kupito hoti anattamano āhatacitto khilajāto, yo so, āvuso, bhikkhu	1	
PA_dn_34:1.6.32_1	sabrahmacārīsu kupito hoti anattamano āhatacitto khilajāto, tassa cittaṁ na namati	1	
PA_dn_34:1.6.32_2	ātappāya anuyogāya sātaccāya padhānāya.	1	
PA_dn_34:1.6.33	Yassa cittaṁ na namati ātappāya anuyogāya sātaccāya padhānāya.	1	
PA_dn_34:1.6.34	Ayaṁ pañcamo cetokhilo.	1	
PA_dn_34:1.6.35	Ime pañca dhammā hānabhāgiyā.	1	
PA_dn_34:1.6.36	Katame pañca dhammā visesabhāgiyā?	1	
PA_dn_34:1.6.37	Pañcindriyāni—	1	
PA_dn_34:1.6.38	saddhindriyaṁ, vīriyindriyaṁ, satindriyaṁ, samādhindriyaṁ, paññindriyaṁ.	1	
PA_dn_34:1.6.39	Ime pañca dhammā visesabhāgiyā.	1	
PA_dn_34:1.6.40	Katame pañca dhammā duppaṭivijjhā?	1	
PA_dn_34:1.6.41	Pañca nissaraṇiyā dhātuyo—	1	
PA_dn_34:1.6.42	idhāvuso, bhikkhuno kāme manasikaroto kāmesu cittaṁ na pakkhandati na pasīdati na santiṭṭhati na vimuccati.	1	
PA_dn_34:1.6.43	Nekkhammaṁ kho panassa manasikaroto nekkhamme cittaṁ pakkhandati pasīdati santiṭṭhati vimuccati.	1	
PA_dn_34:1.6.44	Tassa taṁ cittaṁ sugataṁ subhāvitaṁ suvuṭṭhitaṁ suvimuttaṁ visaṁyuttaṁ kāmehi.	1	
PA_dn_34:1.6.45	Ye ca kāmapaccayā uppajjanti āsavā vighātā pariḷāhā, mutto so tehi. Na so taṁ vedanaṁ vedeti.	1	
PA_dn_34:1.6.46	Idamakkhātaṁ kāmānaṁ nissaraṇaṁ.	1	
PA_dn_34:1.6.47	Puna caparaṁ, āvuso, bhikkhuno byāpādaṁ manasikaroto byāpāde cittaṁ na pakkhandati na pasīdati na santiṭṭhati na vimuccati.	1	
PA_dn_34:1.6.48	Abyāpādaṁ kho panassa manasikaroto abyāpāde cittaṁ pakkhandati pasīdati santiṭṭhati vimuccati.	1	
PA_dn_34:1.6.49	Tassa taṁ cittaṁ sugataṁ subhāvitaṁ suvuṭṭhitaṁ suvimuttaṁ visaṁyuttaṁ byāpādena.	1	
PA_dn_34:1.6.50	Ye ca byāpādapaccayā uppajjanti āsavā vighātā pariḷāhā, mutto so tehi. Na so taṁ vedanaṁ vedeti.	1	
PA_dn_34:1.6.51	Idamakkhātaṁ byāpādassa nissaraṇaṁ.	1	
PA_dn_34:1.6.52	Puna caparaṁ, āvuso, bhikkhuno vihesaṁ manasikaroto vihesāya cittaṁ na pakkhandati na pasīdati na santiṭṭhati na vimuccati.	1	
PA_dn_34:1.6.53	Avihesaṁ kho panassa manasikaroto avihesāya cittaṁ pakkhandati pasīdati santiṭṭhati vimuccati.	1	
PA_dn_34:1.6.54	Tassa taṁ cittaṁ sugataṁ subhāvitaṁ suvuṭṭhitaṁ suvimuttaṁ visaṁyuttaṁ vihesāya.	1	
PA_dn_34:1.6.55	Ye ca vihesāpaccayā uppajjanti āsavā vighātā pariḷāhā, mutto so tehi. Na so taṁ vedanaṁ vedeti.	1	
PA_dn_34:1.6.56	Idamakkhātaṁ vihesāya nissaraṇaṁ.	1	
PA_dn_34:1.6.57	Puna caparaṁ, āvuso, bhikkhuno rūpe manasikaroto rūpesu cittaṁ na pakkhandati na pasīdati na santiṭṭhati na vimuccati.	1	
PA_dn_34:1.6.58	Arūpaṁ kho panassa manasikaroto arūpe cittaṁ pakkhandati pasīdati santiṭṭhati vimuccati.	1	
PA_dn_34:1.6.59	Tassa taṁ cittaṁ sugataṁ subhāvitaṁ suvuṭṭhitaṁ suvimuttaṁ visaṁyuttaṁ rūpehi.	1	
PA_dn_34:1.6.60	Ye ca rūpapaccayā uppajjanti āsavā vighātā pariḷāhā, mutto so tehi. Na so taṁ vedanaṁ vedeti.	1	
PA_dn_34:1.6.61	Idamakkhātaṁ rūpānaṁ nissaraṇaṁ.	1	
PA_dn_34:1.6.62	Puna caparaṁ, āvuso, bhikkhuno sakkāyaṁ manasikaroto sakkāye cittaṁ na pakkhandati na pasīdati na santiṭṭhati na vimuccati.	1	
PA_dn_34:1.6.63	Sakkāyanirodhaṁ kho panassa manasikaroto sakkāyanirodhe cittaṁ pakkhandati pasīdati santiṭṭhati vimuccati.	1	
PA_dn_34:1.6.64	Tassa taṁ cittaṁ sugataṁ subhāvitaṁ suvuṭṭhitaṁ suvimuttaṁ visaṁyuttaṁ sakkāyena.	1	
PA_dn_34:1.6.65	Ye ca sakkāyapaccayā uppajjanti āsavā vighātā pariḷāhā, mutto so tehi. Na so taṁ vedanaṁ vedeti.	1	
PA_dn_34:1.6.66	Idamakkhātaṁ sakkāyassa nissaraṇaṁ.	1	
PA_dn_34:1.6.67	Ime pañca dhammā duppaṭivijjhā.	1	
PA_dn_34:1.6.68	Katame pañca dhammā uppādetabbā?	1	
PA_dn_34:1.6.69	Pañca ñāṇiko sammāsamādhi:	1	
PA_dn_34:1.6.70	‘ayaṁ samādhi paccuppannasukho ceva āyatiñca sukhavipāko’ti paccattaṁyeva ñāṇaṁ uppajjati.	1	
PA_dn_34:1.6.71	‘Ayaṁ samādhi ariyo nirāmiso’ti paccattaññeva ñāṇaṁ uppajjati.	1	
PA_dn_34:1.6.72	‘Ayaṁ samādhi akāpurisasevito’ti paccattaṁyeva ñāṇaṁ uppajjati.	1	
PA_dn_34:1.6.73	‘Ayaṁ samādhi santo paṇīto paṭippassaddhaladdho ekodibhāvādhigato, na sasaṅkhāraniggayhavāritagato’ti paccattaṁyeva ñāṇaṁ uppajjati.	1	
PA_dn_34:1.6.74	‘So kho panāhaṁ imaṁ samādhiṁ satova samāpajjāmi sato vuṭṭhahāmī’ti paccattaṁyeva ñāṇaṁ uppajjati.	1	
PA_dn_34:1.6.75	Ime pañca dhammā uppādetabbā.	1	
PA_dn_34:1.6.76	Katame pañca dhammā abhiññeyyā?	1	
PA_dn_34:1.6.77	Pañca vimuttāyatanāni—	1	
PA_dn_34:1.6.78	idhāvuso, bhikkhuno satthā dhammaṁ deseti aññataro vā garuṭṭhāniyo sabrahmacārī.	1	
PA_dn_34:1.6.79	Yathā yathā, āvuso, bhikkhuno satthā dhammaṁ deseti, aññataro vā garuṭṭhāniyo sabrahmacārī tathā tathā so tasmiṁ dhamme atthappaṭisaṁvedī ca hoti dhammapaṭisaṁvedī ca.	1	
PA_dn_34:1.6.80	Tassa atthappaṭisaṁvedino dhammapaṭisaṁvedino pāmojjaṁ jāyati, pamuditassa pīti jāyati, pītimanassa kāyo passambhati, passaddhakāyo sukhaṁ vedeti, sukhino cittaṁ samādhiyati.	1	
PA_dn_34:1.6.81	Idaṁ paṭhamaṁ vimuttāyatanaṁ.	1	
PA_dn_34:1.6.82	Puna caparaṁ, āvuso, bhikkhuno na heva kho satthā dhammaṁ deseti, aññataro vā garuṭṭhāniyo sabrahmacārī, api ca kho yathāsutaṁ yathāpariyattaṁ dhammaṁ vitthārena paresaṁ deseti	1	
PA_dn_34:1.6.83	yathā yathā, āvuso, bhikkhu yathāsutaṁ yathāpariyattaṁ dhammaṁ vitthārena paresaṁ deseti tathā tathā so tasmiṁ dhamme atthappaṭisaṁvedī ca hoti dhammapaṭisaṁvedī ca.	1	
PA_dn_34:1.6.84	Tassa atthappaṭisaṁvedino dhammapaṭisaṁvedino pāmojjaṁ jāyati, pamuditassa pīti jāyati, pītimanassa kāyo passambhati, passaddhakāyo sukhaṁ vedeti, sukhino cittaṁ samādhiyati.	1	
PA_dn_34:1.6.85	Idaṁ dutiyaṁ vimuttāyatanaṁ.	1	
PA_dn_34:1.6.86_0	Puna caparaṁ, āvuso, bhikkhuno na heva kho satthā dhammaṁ deseti, aññataro vā garuṭṭhāniyo	1	
PA_dn_34:1.6.86_1	sabrahmacārī, nāpi yathāsutaṁ yathāpariyattaṁ dhammaṁ vitthārena paresaṁ deseti.	1	
PA_dn_34:1.6.86_2	Api ca kho yathāsutaṁ yathāpariyattaṁ dhammaṁ vitthārena sajjhāyaṁ karoti.	1	
PA_dn_34:1.6.87	Yathā yathā, āvuso, bhikkhu yathāsutaṁ yathāpariyattaṁ dhammaṁ vitthārena sajjhāyaṁ karoti tathā tathā so tasmiṁ dhamme atthappaṭisaṁvedī ca hoti dhammapaṭisaṁvedī ca.	1	
PA_dn_34:1.6.88	Tassa atthappaṭisaṁvedino dhammapaṭisaṁvedino pāmojjaṁ jāyati, pamuditassa pīti jāyati, pītimanassa kāyo passambhati, passaddhakāyo sukhaṁ vedeti, sukhino cittaṁ samādhiyati.	1	
PA_dn_34:1.6.89	Idaṁ tatiyaṁ vimuttāyatanaṁ.	1	
PA_dn_34:1.6.90_0	Puna caparaṁ, āvuso, bhikkhuno na heva kho satthā dhammaṁ deseti, aññataro vā garuṭṭhāniyo	1	
PA_dn_34:1.6.90_1	sabrahmacārī, nāpi yathāsutaṁ yathāpariyattaṁ dhammaṁ vitthārena paresaṁ deseti,	1	
PA_dn_34:1.6.90_2	nāpi yathāsutaṁ yathāpariyattaṁ dhammaṁ vitthārena sajjhāyaṁ karoti.	1	
PA_dn_34:1.6.91	Api ca kho yathāsutaṁ yathāpariyattaṁ dhammaṁ cetasā anuvitakketi anuvicāreti manasānupekkhati.	1	
PA_dn_34:1.6.92_0	Yathā yathā, āvuso, bhikkhu yathāsutaṁ yathāpariyattaṁ dhammaṁ cetasā anuvitakketi	1	
PA_dn_34:1.6.92_1	anuvicāreti manasānupekkhati tathā tathā so tasmiṁ dhamme atthappaṭisaṁvedī ca hoti	1	
PA_dn_34:1.6.92_2	dhammapaṭisaṁvedī ca.	1	
PA_dn_34:1.6.93	Tassa atthappaṭisaṁvedino dhammapaṭisaṁvedino pāmojjaṁ jāyati, pamuditassa pīti jāyati, pītimanassa kāyo passambhati, passaddhakāyo sukhaṁ vedeti, sukhino cittaṁ samādhiyati.	1	
PA_dn_34:1.6.94	Idaṁ catutthaṁ vimuttāyatanaṁ.	1	
PA_dn_34:1.6.95_0	Puna caparaṁ, āvuso, bhikkhuno na heva kho satthā dhammaṁ deseti, aññataro vā garuṭṭhāniyo	1	
PA_dn_34:1.6.95_1	sabrahmacārī, nāpi yathāsutaṁ yathāpariyattaṁ dhammaṁ vitthārena paresaṁ deseti,	1	
PA_dn_34:1.6.95_2	nāpi yathāsutaṁ yathāpariyattaṁ dhammaṁ vitthārena sajjhāyaṁ karoti, nāpi yathāsutaṁ	1	
PA_dn_34:1.6.95_3	yathāpariyattaṁ dhammaṁ cetasā anuvitakketi anuvicāreti manasānupekkhati;	1	
PA_dn_34:1.6.96	api ca khvassa aññataraṁ samādhinimittaṁ suggahitaṁ hoti sumanasikataṁ sūpadhāritaṁ suppaṭividdhaṁ paññāya.	1	
PA_dn_34:1.6.97_0	Yathā yathā, āvuso, bhikkhuno aññataraṁ samādhinimittaṁ suggahitaṁ hoti sumanasikataṁ	1	
PA_dn_34:1.6.97_1	sūpadhāritaṁ suppaṭividdhaṁ paññāya tathā tathā so tasmiṁ dhamme atthappaṭisaṁvedī	1	
PA_dn_34:1.6.97_2	ca hoti dhammappaṭisaṁvedī ca.	1	
PA_dn_34:1.6.98	Tassa atthappaṭisaṁvedino dhammappaṭisaṁvedino pāmojjaṁ jāyati, pamuditassa pīti jāyati, pītimanassa kāyo passambhati, passaddhakāyo sukhaṁ vedeti, sukhino cittaṁ samādhiyati.	1	
PA_dn_34:1.6.99	Idaṁ pañcamaṁ vimuttāyatanaṁ.	1	
PA_dn_34:1.6.100	Ime pañca dhammā abhiññeyyā.	1	
PA_dn_34:1.6.101	Katame pañca dhammā sacchikātabbā?	1	
PA_dn_34:1.6.102	Pañca dhammakkhandhā—	1	
PA_dn_34:1.6.103	sīlakkhandho, samādhikkhandho, paññākkhandho, vimuttikkhandho, vimuttiñāṇadassanakkhandho.	1	
PA_dn_34:1.6.104	Ime pañca dhammā sacchikātabbā.	1	
PA_dn_34:1.6.105	Iti ime paññāsa dhammā bhūtā tacchā tathā avitathā anaññathā sammā tathāgatena abhisambuddhā.	1	
PA_dn_34:1.7.0	6. Cha dhammā	1	
PA_dn_34:1.7.1	Cha dhammā bahukārā …pe… cha dhammā sacchikātabbā.	1	
PA_dn_34:1.7.2	Katame cha dhammā bahukārā?	1	
PA_dn_34:1.7.3	Cha sāraṇīyā dhammā.	1	
PA_dn_34:1.7.4	Idhāvuso, bhikkhuno mettaṁ kāyakammaṁ paccupaṭṭhitaṁ hoti sabrahmacārīsu āvi ceva raho ca,	1	
PA_dn_34:1.7.5	ayampi dhammo sāraṇīyo piyakaraṇo garukaraṇo saṅgahāya avivādāya sāmaggiyā ekībhāvāya saṁvattati.	1	
PA_dn_34:1.7.6	Puna caparaṁ, āvuso, bhikkhuno mettaṁ vacīkammaṁ …pe… ekībhāvāya saṁvattati.	1	
PA_dn_34:1.7.7	Puna caparaṁ, āvuso, bhikkhuno mettaṁ manokammaṁ …pe… ekībhāvāya saṁvattati.	1	
PA_dn_34:1.7.8_0	Puna caparaṁ, āvuso, bhikkhu ye te lābhā dhammikā dhammaladdhā antamaso pattapariyāpannamattampi,	1	
PA_dn_34:1.7.8_1	tathārūpehi lābhehi appaṭivibhattabhogī hoti sīlavantehi sabrahmacārīhi sādhāraṇabhogī,	1	
PA_dn_34:1.7.8_2	ayampi dhammo sāraṇīyo …pe… ekībhāvāya saṁvattati.	1	
PA_dn_34:1.7.9_0	Puna caparaṁ, āvuso, bhikkhu, yāni tāni sīlāni akhaṇḍāni acchiddāni asabalāni akammāsāni	1	
PA_dn_34:1.7.9_1	bhujissāni viññuppasatthāni aparāmaṭṭhāni samādhisaṁvattanikāni, tathārūpesu sīlesu	1	
PA_dn_34:1.7.9_2	sīlasāmaññagato viharati sabrahmacārīhi āvi ceva raho ca, ayampi dhammo sāraṇīyo	1	
PA_dn_34:1.7.9_3	…pe… ekībhāvāya saṁvattati.	1	
PA_dn_34:1.7.10	Puna caparaṁ, āvuso, bhikkhu yāyaṁ diṭṭhi ariyā niyyānikā niyyāti takkarassa sammā dukkhakkhayāya, tathārūpāya diṭṭhiyā diṭṭhi sāmaññagato viharati sabrahmacārīhi āvi ceva raho ca,	1	
PA_dn_34:1.7.11	ayampi dhammo sāraṇīyo piyakaraṇo garukaraṇo, saṅgahāya avivādāya sāmaggiyā ekībhāvāya saṁvattati.	1	
PA_dn_34:1.7.12	Ime cha dhammā bahukārā.	1	
PA_dn_34:1.7.13	Katame cha dhammā bhāvetabbā?	1	
PA_dn_34:1.7.14	Cha anussatiṭṭhānāni—	1	
PA_dn_34:1.7.15	buddhānussati, dhammānussati, saṅghānussati, sīlānussati, cāgānussati, devatānussati.	1	
PA_dn_34:1.7.16	Ime cha dhammā bhāvetabbā.	1	
PA_dn_34:1.7.17	Katame cha dhammā pariññeyyā?	1	
PA_dn_34:1.7.18	Cha ajjhattikāni āyatanāni—	1	
PA_dn_34:1.7.19	cakkhāyatanaṁ, sotāyatanaṁ, ghānāyatanaṁ, jivhāyatanaṁ, kāyāyatanaṁ, manāyatanaṁ.	1	
PA_dn_34:1.7.20	Ime cha dhammā pariññeyyā.	1	
PA_dn_34:1.7.21	Katame cha dhammā pahātabbā?	1	
PA_dn_34:1.7.22	Cha taṇhākāyā—	1	
PA_dn_34:1.7.23	rūpataṇhā, saddataṇhā, gandhataṇhā, rasataṇhā, phoṭṭhabbataṇhā, dhammataṇhā.	1	
PA_dn_34:1.7.24	Ime cha dhammā pahātabbā.	1	
PA_dn_34:1.7.25	Katame cha dhammā hānabhāgiyā?	1	
PA_dn_34:1.7.26	Cha agāravā—	1	
PA_dn_34:1.7.27	idhāvuso, bhikkhu satthari agāravo viharati appatisso. Dhamme …pe… saṅghe … sikkhāya … appamāde … paṭisanthāre agāravo viharati appatisso.	1	
PA_dn_34:1.7.28	Ime cha dhammā hānabhāgiyā.	1	
PA_dn_34:1.7.29	Katame cha dhammā visesabhāgiyā?	1	
PA_dn_34:1.7.30	Cha gāravā—	1	
PA_dn_34:1.7.31	idhāvuso, bhikkhu satthari sagāravo viharati sappatisso. Dhamme …pe… saṅghe … sikkhāya … appamāde … paṭisanthāre sagāravo viharati sappatisso.	1	
PA_dn_34:1.7.32	Ime cha dhammā visesabhāgiyā.	1	
PA_dn_34:1.7.33	Katame cha dhammā duppaṭivijjhā?	1	
PA_dn_34:1.7.34	Cha nissaraṇiyā dhātuyo—	1	
PA_dn_34:1.7.35	idhāvuso, bhikkhu evaṁ vadeyya:	1	
PA_dn_34:1.7.36	‘mettā hi kho me, cetovimutti bhāvitā bahulīkatā yānīkatā vatthukatā anuṭṭhitā paricitā susamāraddhā,	1	
PA_dn_34:1.7.37	atha ca pana me byāpādo cittaṁ pariyādāya tiṭṭhatī’ti.	1	
PA_dn_34:1.7.38	So ‘mā hevan’tissa vacanīyo ‘māyasmā evaṁ avaca, mā bhagavantaṁ abbhācikkhi. Na hi sādhu bhagavato abbhakkhānaṁ, na hi bhagavā evaṁ vadeyya.	1	
PA_dn_34:1.7.39	Aṭṭhānametaṁ āvuso anavakāso yaṁ mettāya cetovimuttiyā bhāvitāya bahulīkatāya yānīkatāya vatthukatāya anuṭṭhitāya paricitāya susamāraddhāya.	1	
PA_dn_34:1.7.40	Atha ca panassa byāpādo cittaṁ pariyādāya ṭhassatīti, netaṁ ṭhānaṁ vijjati.	1	
PA_dn_34:1.7.41	Nissaraṇaṁ hetaṁ, āvuso, byāpādassa, yadidaṁ mettācetovimuttī’ti.	1	
PA_dn_34:1.7.42	Idha panāvuso, bhikkhu evaṁ vadeyya:	1	
PA_dn_34:1.7.43	‘karuṇā hi kho me cetovimutti bhāvitā bahulīkatā yānīkatā vatthukatā anuṭṭhitā paricitā susamāraddhā.	1	
PA_dn_34:1.7.44	Atha ca pana me vihesā cittaṁ pariyādāya tiṭṭhatī’ti.	1	
PA_dn_34:1.7.45	So: ‘mā hevan’tissa vacanīyo, ‘māyasmā evaṁ avaca, mā bhagavantaṁ abbhācikkhi …pe…	1	
PA_dn_34:1.7.46	nissaraṇaṁ hetaṁ, āvuso, vihesāya, yadidaṁ karuṇācetovimuttī’ti.	1	
PA_dn_34:1.7.47	Idha panāvuso, bhikkhu evaṁ vadeyya:	1	
PA_dn_34:1.7.48	‘muditā hi kho me cetovimutti bhāvitā …pe…	1	
PA_dn_34:1.7.49	atha ca pana me arati cittaṁ pariyādāya tiṭṭhatī’ti.	1	
PA_dn_34:1.7.50	So: ‘mā hevan’tissa vacanīyo ‘māyasmā evaṁ avaca …pe…	1	
PA_dn_34:1.7.51	nissaraṇaṁ hetaṁ, āvuso, aratiyā, yadidaṁ muditācetovimuttī’ti.	1	
PA_dn_34:1.7.52	Idha panāvuso, bhikkhu evaṁ vadeyya:	1	
PA_dn_34:1.7.53	‘upekkhā hi kho me cetovimutti bhāvitā …pe…	1	
PA_dn_34:1.7.54	atha ca pana me rāgo cittaṁ pariyādāya tiṭṭhatī’ti.	1	
PA_dn_34:1.7.55	So: ‘mā hevan’tissa vacanīyo ‘māyasmā evaṁ avaca …pe…	1	
PA_dn_34:1.7.56	nissaraṇaṁ hetaṁ, āvuso, rāgassa yadidaṁ upekkhācetovimuttī’ti.	1	
PA_dn_34:1.7.57	Idha panāvuso, bhikkhu evaṁ vadeyya:	1	
PA_dn_34:1.7.58	‘animittā hi kho me cetovimutti bhāvitā …pe…	1	
PA_dn_34:1.7.59	atha ca pana me nimittānusāri viññāṇaṁ hotī’ti.	1	
PA_dn_34:1.7.60	So: ‘mā hevan’tissa vacanīyo ‘māyasmā evaṁ avaca …pe…	1	
PA_dn_34:1.7.61	nissaraṇaṁ hetaṁ, āvuso, sabbanimittānaṁ yadidaṁ animittā cetovimuttī’ti.	1	
PA_dn_34:1.7.62	Idha panāvuso, bhikkhu evaṁ vadeyya:	1	
PA_dn_34:1.7.63	‘asmīti kho me vigataṁ, ayamahamasmīti na samanupassāmi,	1	
PA_dn_34:1.7.64	atha ca pana me vicikicchākathaṅkathāsallaṁ cittaṁ pariyādāya tiṭṭhatī’ti.	1	
PA_dn_34:1.7.65	So: ‘mā hevan’tissa vacanīyo ‘māyasmā evaṁ avaca, mā bhagavantaṁ abbhācikkhi, na hi sādhu bhagavato abbhakkhānaṁ, na hi bhagavā evaṁ vadeyya.	1	
PA_dn_34:1.7.66	Aṭṭhānametaṁ, āvuso, anavakāso yaṁ asmīti vigate ayamahamasmīti asamanupassato.	1	
PA_dn_34:1.7.67	Atha ca panassa vicikicchākathaṅkathāsallaṁ cittaṁ pariyādāya ṭhassati, netaṁ ṭhānaṁ vijjati.	1	
PA_dn_34:1.7.68	Nissaraṇaṁ hetaṁ, āvuso, vicikicchākathaṅkathāsallassa, yadidaṁ asmimānasamugghāto’ti.	1	
PA_dn_34:1.7.69	Ime cha dhammā duppaṭivijjhā.	1	
PA_dn_34:1.7.70	Katame cha dhammā uppādetabbā?	1	
PA_dn_34:1.7.71	Cha satatavihārā.	1	
PA_dn_34:1.7.72	Idhāvuso, bhikkhu cakkhunā rūpaṁ disvā neva sumano hoti na dummano, upekkhako viharati sato sampajāno.	1	
PA_dn_34:1.7.73	Sotena saddaṁ sutvā …pe…	1	
PA_dn_34:1.7.74	ghānena gandhaṁ ghāyitvā …	1	
PA_dn_34:1.7.75	jivhāya rasaṁ sāyitvā …	1	
PA_dn_34:1.7.76	kāyena phoṭṭhabbaṁ phusitvā …	1	
PA_dn_34:1.7.77	manasā dhammaṁ viññāya neva sumano hoti na dummano, upekkhako viharati sato sampajāno.	1	
PA_dn_34:1.7.78	Ime cha dhammā uppādetabbā.	1	
PA_dn_34:1.7.79	Katame cha dhammā abhiññeyyā?	1	
PA_dn_34:1.7.80	Cha anuttariyāni—	1	
PA_dn_34:1.7.81	dassanānuttariyaṁ, savanānuttariyaṁ, lābhānuttariyaṁ, sikkhānuttariyaṁ, pāricariyānuttariyaṁ, anussatānuttariyaṁ.	1	
PA_dn_34:1.7.82	Ime cha dhammā abhiññeyyā.	1	
PA_dn_34:1.7.83	Katame cha dhammā sacchikātabbā?	1	
PA_dn_34:1.7.84	Cha abhiññā—	1	
PA_dn_34:1.7.85_0	idhāvuso, bhikkhu anekavihitaṁ iddhividhaṁ paccanubhoti—ekopi hutvā bahudhā hoti,	1	
PA_dn_34:1.7.85_1	bahudhāpi hutvā eko hoti; āvibhāvaṁ tirobhāvaṁ; tirokuṭṭaṁ tiropākāraṁ tiropabbataṁ	1	
PA_dn_34:1.7.85_2	asajjamāno gacchati seyyathāpi ākāse; pathaviyāpi ummujjanimujjaṁ karoti seyyathāpi	1	
PA_dn_34:1.7.85_3	udake; udakepi abhijjamāne gacchati seyyathāpi pathaviyaṁ; ākāsepi pallaṅkena kamati	1	
PA_dn_34:1.7.85_4	seyyathāpi pakkhī sakuṇo; imepi candimasūriye evaṁmahiddhike evaṁmahānubhāve pāṇinā	1	
PA_dn_34:1.7.85_5	parāmasati parimajjati; yāva brahmalokāpi kāyena vasaṁ vatteti.	1	
PA_dn_34:1.7.86	Dibbāya sotadhātuyā visuddhāya atikkantamānusikāya ubho sadde suṇāti dibbe ca mānuse ca, ye dūre santike ca.	1	
PA_dn_34:1.7.87	Parasattānaṁ parapuggalānaṁ cetasā ceto paricca pajānāti,	1	
PA_dn_34:1.7.88	sarāgaṁ vā cittaṁ sarāgaṁ cittanti pajānāti …pe…	1	
PA_dn_34:1.7.89	avimuttaṁ vā cittaṁ avimuttaṁ cittanti pajānāti.	1	
PA_dn_34:1.7.90	So anekavihitaṁ pubbenivāsaṁ anussarati, seyyathidaṁ—ekampi jātiṁ …pe… iti sākāraṁ sauddesaṁ anekavihitaṁ pubbenivāsaṁ anussarati.	1	
PA_dn_34:1.7.91	Dibbena cakkhunā visuddhena atikkantamānusakena satte passati cavamāne upapajjamāne hīne paṇīte suvaṇṇe dubbaṇṇe sugate duggate yathākammūpage satte pajānāti …pe…	1	
PA_dn_34:1.7.92	Āsavānaṁ khayā anāsavaṁ cetovimuttiṁ paññāvimuttiṁ diṭṭheva dhamme sayaṁ abhiññā sacchikatvā upasampajja viharati.	1	
PA_dn_34:1.7.93	Ime cha dhammā sacchikātabbā.	1	
PA_dn_34:1.7.94	Iti ime saṭṭhi dhammā bhūtā tacchā tathā avitathā anaññathā sammā tathāgatena abhisambuddhā.	1	
PA_dn_34:1.8.0	7. Satta dhammā	1	
PA_dn_34:1.8.1	Satta dhammā bahukārā …pe… satta dhammā sacchikātabbā.	1	
PA_dn_34:1.8.2	Katame satta dhammā bahukārā?	1	
PA_dn_34:1.8.3	Satta ariyadhanāni—	1	
PA_dn_34:1.8.4	saddhādhanaṁ, sīladhanaṁ, hiridhanaṁ, ottappadhanaṁ, sutadhanaṁ, cāgadhanaṁ, paññādhanaṁ.	1	
PA_dn_34:1.8.5	Ime satta dhammā bahukārā.	1	
PA_dn_34:1.8.6	Katame satta dhammā bhāvetabbā?	1	
PA_dn_34:1.8.7	Satta sambojjhaṅgā—	1	
PA_dn_34:1.8.8	satisambojjhaṅgo, dhammavicayasambojjhaṅgo, vīriyasambojjhaṅgo, pītisambojjhaṅgo, passaddhisambojjhaṅgo, samādhisambojjhaṅgo, upekkhāsambojjhaṅgo.	1	
PA_dn_34:1.8.9	Ime satta dhammā bhāvetabbā.	1	
PA_dn_34:1.8.10	Katame satta dhammā pariññeyyā?	1	
PA_dn_34:1.8.11	Satta viññāṇaṭṭhitiyo—	1	
PA_dn_34:1.8.12	santāvuso, sattā nānattakāyā nānattasaññino, seyyathāpi manussā ekacce ca devā ekacce ca vinipātikā.	1	
PA_dn_34:1.8.13	Ayaṁ paṭhamā viññāṇaṭṭhiti.	1	
PA_dn_34:1.8.14	Santāvuso, sattā nānattakāyā ekattasaññino, seyyathāpi devā brahmakāyikā paṭhamābhinibbattā.	1	
PA_dn_34:1.8.15	Ayaṁ dutiyā viññāṇaṭṭhiti.	1	
PA_dn_34:1.8.16	Santāvuso, sattā ekattakāyā nānattasaññino, seyyathāpi devā ābhassarā.	1	
PA_dn_34:1.8.17	Ayaṁ tatiyā viññāṇaṭṭhiti.	1	
PA_dn_34:1.8.18	Santāvuso, sattā ekattakāyā ekattasaññino, seyyathāpi devā subhakiṇhā.	1	
PA_dn_34:1.8.19	Ayaṁ catutthī viññāṇaṭṭhiti.	1	
PA_dn_34:1.8.20	Santāvuso, sattā sabbaso rūpasaññānaṁ samatikkamā …pe… ‘ananto ākāso’ti ākāsānañcāyatanūpagā.	1	
PA_dn_34:1.8.21	Ayaṁ pañcamī viññāṇaṭṭhiti.	1	
PA_dn_34:1.8.22	Santāvuso, sattā sabbaso ākāsānañcāyatanaṁ samatikkamma ‘anantaṁ viññāṇan’ti viññāṇañcāyatanūpagā.	1	
PA_dn_34:1.8.23	Ayaṁ chaṭṭhī viññāṇaṭṭhiti.	1	
PA_dn_34:1.8.24	Santāvuso, sattā sabbaso viññāṇañcāyatanaṁ samatikkamma ‘natthi kiñcī’ti ākiñcaññāyatanūpagā.	1	
PA_dn_34:1.8.25	Ayaṁ sattamī viññāṇaṭṭhiti.	1	
PA_dn_34:1.8.26	Ime satta dhammā pariññeyyā.	1	
PA_dn_34:1.8.27	Katame satta dhammā pahātabbā?	1	
PA_dn_34:1.8.28	Sattānusayā—	1	
PA_dn_34:1.8.29	kāmarāgānusayo, paṭighānusayo, diṭṭhānusayo, vicikicchānusayo, mānānusayo, bhavarāgānusayo, avijjānusayo.	1	
PA_dn_34:1.8.30	Ime satta dhammā pahātabbā.	1	
PA_dn_34:1.8.31	Katame satta dhammā hānabhāgiyā?	1	
PA_dn_34:1.8.32	Satta asaddhammā—	1	
PA_dn_34:1.8.33	idhāvuso, bhikkhu assaddho hoti, ahiriko hoti, anottappī hoti, appassuto hoti, kusīto hoti, muṭṭhassati hoti, duppañño hoti.	1	
PA_dn_34:1.8.34	Ime satta dhammā hānabhāgiyā.	1	
PA_dn_34:1.8.35	Katame satta dhammā visesabhāgiyā?	1	
PA_dn_34:1.8.36	Satta saddhammā—	1	
PA_dn_34:1.8.37	idhāvuso, bhikkhu saddho hoti, hirimā hoti, ottappī hoti, bahussuto hoti, āraddhavīriyo hoti, upaṭṭhitassati hoti, paññavā hoti.	1	
PA_dn_34:1.8.38	Ime satta dhammā visesabhāgiyā.	1	
PA_dn_34:1.8.39	Katame satta dhammā duppaṭivijjhā?	1	
PA_dn_34:1.8.40	Satta sappurisadhammā—	1	
PA_dn_34:1.8.41	idhāvuso, bhikkhu dhammaññū ca hoti atthaññū ca attaññū ca mattaññū ca kālaññū ca parisaññū ca puggalaññū ca.	1	
PA_dn_34:1.8.42	Ime satta dhammā duppaṭivijjhā.	1	
PA_dn_34:1.8.43	Katame satta dhammā uppādetabbā?	1	
PA_dn_34:1.8.44	Satta saññā—	1	
PA_dn_34:1.8.45	aniccasaññā, anattasaññā, asubhasaññā, ādīnavasaññā, pahānasaññā, virāgasaññā, nirodhasaññā.	1	
PA_dn_34:1.8.46	Ime satta dhammā uppādetabbā.	1	
PA_dn_34:1.8.47	Katame satta dhammā abhiññeyyā?	1	
PA_dn_34:1.8.48	Satta niddasavatthūni—	1	
PA_dn_34:1.8.49	idhāvuso, bhikkhu sikkhāsamādāne tibbacchando hoti, āyatiñca sikkhāsamādāne avigatapemo.	1	
PA_dn_34:1.8.50	Dhammanisantiyā tibbacchando hoti, āyatiñca dhammanisantiyā avigatapemo.	1	
PA_dn_34:1.8.51	Icchāvinaye tibbacchando hoti, āyatiñca icchāvinaye avigatapemo.	1	
PA_dn_34:1.8.52	Paṭisallāne tibbacchando hoti, āyatiñca paṭisallāne avigatapemo.	1	
PA_dn_34:1.8.53	Vīriyārambhe tibbacchando hoti, āyatiñca vīriyārambhe avigatapemo.	1	
PA_dn_34:1.8.54	Satinepakke tibbacchando hoti, āyatiñca satinepakke avigatapemo.	1	
PA_dn_34:1.8.55	Diṭṭhipaṭivedhe tibbacchando hoti, āyatiñca diṭṭhipaṭivedhe avigatapemo.	1	
PA_dn_34:1.8.56	Ime satta dhammā abhiññeyyā.	1	
PA_dn_34:1.8.57	Katame satta dhammā sacchikātabbā?	1	
PA_dn_34:1.8.58	Satta khīṇāsavabalāni—	1	
PA_dn_34:1.8.59	idhāvuso, khīṇāsavassa bhikkhuno aniccato sabbe saṅkhārā yathābhūtaṁ sammappaññāya sudiṭṭhā honti.	1	
PA_dn_34:1.8.60_0	Yaṁpāvuso, khīṇāsavassa bhikkhuno aniccato sabbe saṅkhārā yathābhūtaṁ sammappaññāya	1	
PA_dn_34:1.8.60_1	sudiṭṭhā honti, idampi khīṇāsavassa bhikkhuno balaṁ hoti, yaṁ balaṁ āgamma khīṇāsavo	1	
PA_dn_34:1.8.60_2	bhikkhu āsavānaṁ khayaṁ paṭijānāti: ‘khīṇā me āsavā’ti.	1	
PA_dn_34:1.8.61	Puna caparaṁ, āvuso, khīṇāsavassa bhikkhuno aṅgārakāsūpamā kāmā yathābhūtaṁ sammappaññāya sudiṭṭhā honti.	1	
PA_dn_34:1.8.62	Yaṁpāvuso …pe… ‘khīṇā me āsavā’ti.	1	
PA_dn_34:1.8.63	Puna caparaṁ, āvuso, khīṇāsavassa bhikkhuno vivekaninnaṁ cittaṁ hoti vivekapoṇaṁ vivekapabbhāraṁ vivekaṭṭhaṁ nekkhammābhirataṁ byantībhūtaṁ sabbaso āsavaṭṭhāniyehi dhammehi.	1	
PA_dn_34:1.8.64	Yaṁpāvuso …pe… ‘khīṇā me āsavā’ti.	1	
PA_dn_34:1.8.65	Puna caparaṁ, āvuso, khīṇāsavassa bhikkhuno cattāro satipaṭṭhānā bhāvitā honti subhāvitā.	1	
PA_dn_34:1.8.66	Yaṁpāvuso …pe… ‘khīṇā me āsavā’ti.	1	
PA_dn_34:1.8.67	Puna caparaṁ, āvuso, khīṇāsavassa bhikkhuno pañcindriyāni bhāvitāni honti subhāvitāni.	1	
PA_dn_34:1.8.68	Yaṁpāvuso …pe… ‘khīṇā me āsavā’ti.	1	
PA_dn_34:1.8.69	Puna caparaṁ, āvuso, khīṇāsavassa bhikkhuno satta bojjhaṅgā bhāvitā honti subhāvitā.	1	
PA_dn_34:1.8.70	Yaṁpāvuso …pe… ‘khīṇā me āsavā’ti.	1	
PA_dn_34:1.8.71	Puna caparaṁ, āvuso, khīṇāsavassa bhikkhuno ariyo aṭṭhaṅgiko maggo bhāvito hoti subhāvito.	1	
PA_dn_34:1.8.72_0	Yaṁpāvuso, khīṇāsavassa bhikkhuno ariyo aṭṭhaṅgiko maggo bhāvito hoti subhāvito,	1	
PA_dn_34:1.8.72_1	idampi khīṇāsavassa bhikkhuno balaṁ hoti, yaṁ balaṁ āgamma khīṇāsavo bhikkhu āsavānaṁ khayaṁ paṭijānāti:	1	
PA_dn_34:1.8.73	‘khīṇā me āsavā’ti.	1	
PA_dn_34:1.8.74	Ime satta dhammā sacchikātabbā.	1	
PA_dn_34:1.8.75	Itime sattati dhammā bhūtā tacchā tathā avitathā anaññathā sammā tathāgatena abhisambuddhā.	1	
PA_dn_34:1.8.76	Paṭhamabhāṇavāro niṭṭhito.	1	
PA_dn_34:2.1.0	8. Aṭṭha dhammā	2	
PA_dn_34:2.1.1	Aṭṭha dhammā bahukārā …pe… aṭṭha dhammā sacchikātabbā.	2	
PA_dn_34:2.1.2	Katame aṭṭha dhammā bahukārā?	2	
PA_dn_34:2.1.3	Aṭṭha hetū aṭṭha paccayā ādibrahmacariyikāya paññāya appaṭiladdhāya paṭilābhāya paṭiladdhāya bhiyyobhāvāya vepullāya bhāvanāya pāripūriyā saṁvattanti.	2	
PA_dn_34:2.1.4	Katame aṭṭha?	2	
PA_dn_34:2.1.5	Idhāvuso, bhikkhu satthāraṁ upanissāya viharati aññataraṁ vā garuṭṭhāniyaṁ sabrahmacāriṁ, yatthassa tibbaṁ hirottappaṁ paccupaṭṭhitaṁ hoti pemañca gāravo ca.	2	
PA_dn_34:2.1.6	Ayaṁ paṭhamo hetu paṭhamo paccayo ādibrahmacariyikāya paññāya appaṭiladdhāya paṭilābhāya, paṭiladdhāya bhiyyobhāvāya vepullāya bhāvanāya pāripūriyā saṁvattati.	2	
PA_dn_34:2.1.7_0	Taṁ kho pana satthāraṁ upanissāya viharati aññataraṁ vā garuṭṭhāniyaṁ sabrahmacāriṁ,	2	
PA_dn_34:2.1.7_1	yatthassa tibbaṁ hirottappaṁ paccupaṭṭhitaṁ hoti pemañca gāravo ca. Te kālena kālaṁ	2	
PA_dn_34:2.1.7_2	upasaṅkamitvā paripucchati paripañhati:	2	
PA_dn_34:2.1.8	‘idaṁ, bhante, kathaṁ?	2	
PA_dn_34:2.1.9	Imassa ko attho’ti?	2	
PA_dn_34:2.1.10	Tassa te āyasmanto avivaṭañceva vivaranti, anuttānīkatañca uttānīkaronti, anekavihitesu ca kaṅkhāṭṭhāniyesu dhammesu kaṅkhaṁ paṭivinodenti.	2	
PA_dn_34:2.1.11	Ayaṁ dutiyo hetu dutiyo paccayo ādibrahmacariyikāya paññāya appaṭiladdhāya paṭilābhāya, paṭiladdhāya bhiyyobhāvāya, vepullāya bhāvanāya pāripūriyā saṁvattati.	2	
PA_dn_34:2.1.12	Taṁ kho pana dhammaṁ sutvā dvayena vūpakāsena sampādeti—kāyavūpakāsena ca cittavūpakāsena ca.	2	
PA_dn_34:2.1.13	Ayaṁ tatiyo hetu tatiyo paccayo ādibrahmacariyikāya paññāya appaṭiladdhāya paṭilābhāya, paṭiladdhāya bhiyyobhāvāya vepullāya bhāvanāya pāripūriyā saṁvattati.	2	
PA_dn_34:2.1.14	Puna caparaṁ, āvuso, bhikkhu sīlavā hoti, pātimokkhasaṁvarasaṁvuto viharati ācāragocarasampanno, aṇumattesu vajjesu bhayadassāvī samādāya sikkhati sikkhāpadesu.	2	
PA_dn_34:2.1.15	Ayaṁ catuttho hetu catuttho paccayo ādibrahmacariyikāya paññāya appaṭiladdhāya paṭilābhāya, paṭiladdhāya bhiyyobhāvāya vepullāya bhāvanāya pāripūriyā saṁvattati.	2	
PA_dn_34:2.1.16_0	Puna caparaṁ, āvuso, bhikkhu bahussuto hoti sutadharo sutasannicayo. Ye te dhammā	2	
PA_dn_34:2.1.16_1	ādikalyāṇā majjhekalyāṇā pariyosānakalyāṇā sātthā sabyañjanā kevalaparipuṇṇaṁ parisuddhaṁ	2	
PA_dn_34:2.1.16_2	brahmacariyaṁ abhivadanti, tathārūpāssa dhammā bahussutā honti dhātā vacasā paricitā	2	
PA_dn_34:2.1.16_3	manasānupekkhitā diṭṭhiyā suppaṭividdhā.	2	
PA_dn_34:2.1.17	Ayaṁ pañcamo hetu pañcamo paccayo ādibrahmacariyikāya paññāya appaṭiladdhāya paṭilābhāya, paṭiladdhāya bhiyyobhāvāya vepullāya bhāvanāya pāripūriyā saṁvattati.	2	
PA_dn_34:2.1.18	Puna caparaṁ, āvuso, bhikkhu āraddhavīriyo viharati akusalānaṁ dhammānaṁ pahānāya, kusalānaṁ dhammānaṁ upasampadāya, thāmavā daḷhaparakkamo anikkhittadhuro kusalesu dhammesu.	2	
PA_dn_34:2.1.19	Ayaṁ chaṭṭho hetu chaṭṭho paccayo ādibrahmacariyikāya paññāya appaṭiladdhāya paṭilābhāya, paṭiladdhāya bhiyyobhāvāya vepullāya bhāvanāya pāripūriyā saṁvattati.	2	
PA_dn_34:2.1.20	Puna caparaṁ, āvuso, bhikkhu satimā hoti paramena satinepakkena samannāgato. Cirakatampi cirabhāsitampi saritā anussaritā.	2	
PA_dn_34:2.1.21	Ayaṁ sattamo hetu sattamo paccayo ādibrahmacariyikāya paññāya appaṭiladdhāya paṭilābhāya, paṭiladdhāya bhiyyobhāvāya vepullāya bhāvanāya pāripūriyā saṁvattati.	2	
PA_dn_34:2.1.22	Puna caparaṁ, āvuso, bhikkhu pañcasu upādānakkhandhesu, udayabbayānupassī viharati:	2	
PA_dn_34:2.1.23	‘iti rūpaṁ iti rūpassa samudayo iti rūpassa atthaṅgamo;	2	
PA_dn_34:2.1.24	iti vedanā iti vedanāya samudayo iti vedanāya atthaṅgamo;	2	
PA_dn_34:2.1.25	iti saññā iti saññāya samudayo iti saññāya atthaṅgamo;	2	
PA_dn_34:2.1.26	iti saṅkhārā iti saṅkhārānaṁ samudayo iti saṅkhārānaṁ atthaṅgamo;	2	
PA_dn_34:2.1.27	iti viññāṇaṁ iti viññāṇassa samudayo iti viññāṇassa atthaṅgamo’ti.	2	
PA_dn_34:2.1.28	Ayaṁ aṭṭhamo hetu aṭṭhamo paccayo ādibrahmacariyikāya paññāya appaṭiladdhāya paṭilābhāya, paṭiladdhāya bhiyyobhāvāya vepullāya bhāvanāya pāripūriyā saṁvattati.	2	
PA_dn_34:2.1.29	Ime aṭṭha dhammā bahukārā.	2	
PA_dn_34:2.1.30	Katame aṭṭha dhammā bhāvetabbā?	2	
PA_dn_34:2.1.31	Ariyo aṭṭhaṅgiko maggo seyyathidaṁ—	2	
PA_dn_34:2.1.32	sammādiṭṭhi, sammāsaṅkappo, sammāvācā, sammākammanto, sammāājīvo, sammāvāyāmo, sammāsati, sammāsamādhi.	2	
PA_dn_34:2.1.33	Ime aṭṭha dhammā bhāvetabbā.	2	
PA_dn_34:2.1.34	Katame aṭṭha dhammā pariññeyyā?	2	
PA_dn_34:2.1.35	Aṭṭha lokadhammā—	2	
PA_dn_34:2.1.36	lābho ca, alābho ca, yaso ca, ayaso ca, nindā ca, pasaṁsā ca, sukhañca, dukkhañca.	2	
PA_dn_34:2.1.37	Ime aṭṭha dhammā pariññeyyā.	2	
PA_dn_34:2.1.38	Katame aṭṭha dhammā pahātabbā?	2	
PA_dn_34:2.1.39	Aṭṭha micchattā—	2	
PA_dn_34:2.1.40	micchādiṭṭhi, micchāsaṅkappo, micchāvācā, micchākammanto, micchāājīvo, micchāvāyāmo, micchāsati, micchāsamādhi.	2	
PA_dn_34:2.1.41	Ime aṭṭha dhammā pahātabbā.	2	
PA_dn_34:2.1.42	Katame aṭṭha dhammā hānabhāgiyā?	2	
PA_dn_34:2.1.43	Aṭṭha kusītavatthūni.	2	
PA_dn_34:2.1.44	Idhāvuso, bhikkhunā kammaṁ kātabbaṁ hoti,	2	
PA_dn_34:2.1.45	tassa evaṁ hoti:	2	
PA_dn_34:2.1.46	‘kammaṁ kho me kātabbaṁ bhavissati, kammaṁ kho pana me karontassa kāyo kilamissati, handāhaṁ nipajjāmī’ti.	2	
PA_dn_34:2.1.47	So nipajjati, na vīriyaṁ ārabhati appattassa pattiyā anadhigatassa adhigamāya asacchikatassa sacchikiriyāya.	2	
PA_dn_34:2.1.48	Idaṁ paṭhamaṁ kusītavatthu.	2	
PA_dn_34:2.1.49	Puna caparaṁ, āvuso, bhikkhunā kammaṁ kataṁ hoti.	2	
PA_dn_34:2.1.50	Tassa evaṁ hoti:	2	
PA_dn_34:2.1.51	‘ahaṁ kho kammaṁ akāsiṁ, kammaṁ kho pana me karontassa kāyo kilanto, handāhaṁ nipajjāmī’ti.	2	
PA_dn_34:2.1.52	So nipajjati, na vīriyaṁ ārabhati …pe…	2	
PA_dn_34:2.1.53	idaṁ dutiyaṁ kusītavatthu.	2	
PA_dn_34:2.1.54	Puna caparaṁ, āvuso, bhikkhunā maggo gantabbo hoti.	2	
PA_dn_34:2.1.55	Tassa evaṁ hoti:	2	
PA_dn_34:2.1.56	‘maggo kho me gantabbo bhavissati, maggaṁ kho pana me gacchantassa kāyo kilamissati, handāhaṁ nipajjāmī’ti.	2	
PA_dn_34:2.1.57	So nipajjati, na vīriyaṁ ārabhati …pe…	2	
PA_dn_34:2.1.58	idaṁ tatiyaṁ kusītavatthu.	2	
PA_dn_34:2.1.59	Puna caparaṁ, āvuso, bhikkhunā maggo gato hoti.	2	
PA_dn_34:2.1.60	Tassa evaṁ hoti:	2	
PA_dn_34:2.1.61	‘ahaṁ kho maggaṁ agamāsiṁ, maggaṁ kho pana me gacchantassa kāyo kilanto, handāhaṁ nipajjāmī’ti.	2	
PA_dn_34:2.1.62	So nipajjati, na vīriyaṁ ārabhati …pe…	2	
PA_dn_34:2.1.63	idaṁ catutthaṁ kusītavatthu.	2	
PA_dn_34:2.1.64	Puna caparaṁ, āvuso, bhikkhu gāmaṁ vā nigamaṁ vā piṇḍāya caranto na labhati lūkhassa vā paṇītassa vā bhojanassa yāvadatthaṁ pāripūriṁ.	2	
PA_dn_34:2.1.65	Tassa evaṁ hoti:	2	
PA_dn_34:2.1.66	‘ahaṁ kho gāmaṁ vā nigamaṁ vā piṇḍāya caranto nālatthaṁ lūkhassa vā paṇītassa vā bhojanassa yāvadatthaṁ pāripūriṁ, tassa me kāyo kilanto akammañño, handāhaṁ nipajjāmī’ti …pe…	2	
PA_dn_34:2.1.67	idaṁ pañcamaṁ kusītavatthu.	2	
PA_dn_34:2.1.68	Puna caparaṁ, āvuso, bhikkhu gāmaṁ vā nigamaṁ vā piṇḍāya caranto labhati lūkhassa vā paṇītassa vā bhojanassa yāvadatthaṁ pāripūriṁ.	2	
PA_dn_34:2.1.69	Tassa evaṁ hoti:	2	
PA_dn_34:2.1.70_0	‘ahaṁ kho gāmaṁ vā nigamaṁ vā piṇḍāya caranto alatthaṁ lūkhassa vā paṇītassa vā bhojanassa	2	
PA_dn_34:2.1.70_1	yāvadatthaṁ pāripūriṁ, tassa me kāyo garuko akammañño, māsācitaṁ maññe, handāhaṁ nipajjāmī’ti.	2	
PA_dn_34:2.1.71	So nipajjati …pe…	2	
PA_dn_34:2.1.72	idaṁ chaṭṭhaṁ kusītavatthu.	2	
PA_dn_34:2.1.73	Puna caparaṁ, āvuso, bhikkhuno uppanno hoti appamattako ābādho, tassa evaṁ hoti:	2	
PA_dn_34:2.1.74	‘uppanno kho me ayaṁ appamattako ābādho atthi kappo nipajjituṁ, handāhaṁ nipajjāmī’ti.	2	
PA_dn_34:2.1.75	So nipajjati …pe…	2	
PA_dn_34:2.1.76	idaṁ sattamaṁ kusītavatthu.	2	
PA_dn_34:2.1.77	Puna caparaṁ, āvuso, bhikkhu gilānāvuṭṭhito hoti aciravuṭṭhito gelaññā.	2	
PA_dn_34:2.1.78	Tassa evaṁ hoti:	2	
PA_dn_34:2.1.79	‘ahaṁ kho gilānāvuṭṭhito aciravuṭṭhito gelaññā.	2	
PA_dn_34:2.1.80	Tassa me kāyo dubbalo akammañño, handāhaṁ nipajjāmī’ti.	2	
PA_dn_34:2.1.81	So nipajjati …pe…	2	
PA_dn_34:2.1.82	idaṁ aṭṭhamaṁ kusītavatthu.	2	
PA_dn_34:2.1.83	Ime aṭṭha dhammā hānabhāgiyā.	2	
PA_dn_34:2.1.84	Katame aṭṭha dhammā visesabhāgiyā?	2	
PA_dn_34:2.1.85	Aṭṭha ārambhavatthūni.	2	
PA_dn_34:2.1.86	Idhāvuso, bhikkhunā kammaṁ kātabbaṁ hoti, tassa evaṁ hoti:	2	
PA_dn_34:2.1.87_0	‘kammaṁ kho me kātabbaṁ bhavissati, kammaṁ kho pana me karontena na sukaraṁ buddhānaṁ	2	
PA_dn_34:2.1.87_1	sāsanaṁ manasikātuṁ, handāhaṁ vīriyaṁ ārabhāmi appattassa pattiyā anadhigatassa adhigamāya	2	
PA_dn_34:2.1.87_2	asacchikatassa sacchikiriyāyā’ti.	2	
PA_dn_34:2.1.88	So vīriyaṁ ārabhati appattassa pattiyā anadhigatassa adhigamāya asacchikatassa sacchikiriyāya.	2	
PA_dn_34:2.1.89	Idaṁ paṭhamaṁ ārambhavatthu.	2	
PA_dn_34:2.1.90	Puna caparaṁ, āvuso, bhikkhunā kammaṁ kataṁ hoti.	2	
PA_dn_34:2.1.91	Tassa evaṁ hoti:	2	
PA_dn_34:2.1.92	‘ahaṁ kho kammaṁ akāsiṁ, kammaṁ kho panāhaṁ karonto nāsakkhiṁ buddhānaṁ sāsanaṁ manasikātuṁ, handāhaṁ vīriyaṁ ārabhāmi …pe…	2	
PA_dn_34:2.1.93	idaṁ dutiyaṁ ārambhavatthu.	2	
PA_dn_34:2.1.94	Puna caparaṁ, āvuso, bhikkhunā maggo gantabbo hoti.	2	
PA_dn_34:2.1.95	Tassa evaṁ hoti:	2	
PA_dn_34:2.1.96	‘maggo kho me gantabbo bhavissati, maggaṁ kho pana me gacchantena na sukaraṁ buddhānaṁ sāsanaṁ manasikātuṁ, handāhaṁ vīriyaṁ ārabhāmi …pe…	2	
PA_dn_34:2.1.97	idaṁ tatiyaṁ ārambhavatthu.	2	
PA_dn_34:2.1.98	Puna caparaṁ, āvuso, bhikkhunā maggo gato hoti.	2	
PA_dn_34:2.1.99	Tassa evaṁ hoti:	2	
PA_dn_34:2.1.100	‘ahaṁ kho maggaṁ agamāsiṁ, maggaṁ kho panāhaṁ gacchanto nāsakkhiṁ buddhānaṁ sāsanaṁ manasikātuṁ, handāhaṁ vīriyaṁ ārabhāmi …pe…	2	
PA_dn_34:2.1.101	idaṁ catutthaṁ ārambhavatthu.	2	
PA_dn_34:2.1.102	Puna caparaṁ, āvuso, bhikkhu gāmaṁ vā nigamaṁ vā piṇḍāya caranto na labhati lūkhassa vā paṇītassa vā bhojanassa yāvadatthaṁ pāripūriṁ.	2	
PA_dn_34:2.1.103	Tassa evaṁ hoti:	2	
PA_dn_34:2.1.104	‘ahaṁ kho gāmaṁ vā nigamaṁ vā piṇḍāya caranto nālatthaṁ lūkhassa vā paṇītassa vā bhojanassa yāvadatthaṁ pāripūriṁ, tassa me kāyo lahuko kammañño, handāhaṁ vīriyaṁ ārabhāmi …pe…	2	
PA_dn_34:2.1.105	idaṁ pañcamaṁ ārambhavatthu.	2	
PA_dn_34:2.1.106	Puna caparaṁ, āvuso, bhikkhu gāmaṁ vā nigamaṁ vā piṇḍāya caranto labhati lūkhassa vā paṇītassa vā bhojanassa yāvadatthaṁ pāripūriṁ.	2	
PA_dn_34:2.1.107	Tassa evaṁ hoti:	2	
PA_dn_34:2.1.108	‘ahaṁ kho gāmaṁ vā nigamaṁ vā piṇḍāya caranto alatthaṁ lūkhassa vā paṇītassa vā bhojanassa yāvadatthaṁ pāripūriṁ.	2	
PA_dn_34:2.1.109	Tassa me kāyo balavā kammañño, handāhaṁ vīriyaṁ ārabhāmi …pe…	2	
PA_dn_34:2.1.110	idaṁ chaṭṭhaṁ ārambhavatthu.	2	
PA_dn_34:2.1.111	Puna caparaṁ, āvuso, bhikkhuno uppanno hoti appamattako ābādho.	2	
PA_dn_34:2.1.112	Tassa evaṁ hoti:	2	
PA_dn_34:2.1.113	‘uppanno kho me ayaṁ appamattako ābādho ṭhānaṁ kho panetaṁ vijjati, yaṁ me ābādho pavaḍḍheyya, handāhaṁ vīriyaṁ ārabhāmi …pe…	2	
PA_dn_34:2.1.114	idaṁ sattamaṁ ārambhavatthu.	2	
PA_dn_34:2.1.115	Puna caparaṁ, āvuso, bhikkhu gilānā vuṭṭhito hoti aciravuṭṭhito gelaññā.	2	
PA_dn_34:2.1.116	Tassa evaṁ hoti:	2	
PA_dn_34:2.1.117_0	‘ahaṁ kho gilānā vuṭṭhito aciravuṭṭhito gelaññā, ṭhānaṁ kho panetaṁ vijjati, yaṁ	2	
PA_dn_34:2.1.117_1	me ābādho paccudāvatteyya, handāhaṁ vīriyaṁ ārabhāmi appattassa pattiyā anadhigatassa	2	
PA_dn_34:2.1.117_2	adhigamāya asacchikatassa sacchikiriyāyā’ti.	2	
PA_dn_34:2.1.118	So vīriyaṁ ārabhati appattassa pattiyā anadhigatassa adhigamāya asacchikatassa sacchikiriyāya.	2	
PA_dn_34:2.1.119	Idaṁ aṭṭhamaṁ ārambhavatthu.	2	
PA_dn_34:2.1.120	Ime aṭṭha dhammā visesabhāgiyā.	2	
PA_dn_34:2.1.121	Katame aṭṭha dhammā duppaṭivijjhā?	2	
PA_dn_34:2.1.122	Aṭṭha akkhaṇā asamayā brahmacariyavāsāya.	2	
PA_dn_34:2.1.123	Idhāvuso, tathāgato ca loke uppanno hoti arahaṁ sammāsambuddho, dhammo ca desiyati opasamiko parinibbāniko sambodhagāmī sugatappavedito.	2	
PA_dn_34:2.1.124	Ayañca puggalo nirayaṁ upapanno hoti.	2	
PA_dn_34:2.1.125	Ayaṁ paṭhamo akkhaṇo asamayo brahmacariyavāsāya.	2	
PA_dn_34:2.1.126	Puna caparaṁ, āvuso, tathāgato ca loke uppanno hoti arahaṁ sammāsambuddho, dhammo ca desiyati opasamiko parinibbāniko sambodhagāmī sugatappavedito.	2	
PA_dn_34:2.1.127	Ayañca puggalo tiracchānayoniṁ upapanno hoti.	2	
PA_dn_34:2.1.128	Ayaṁ dutiyo akkhaṇo asamayo brahmacariyavāsāya.	2	
PA_dn_34:2.1.129	Puna caparaṁ …pe…	2	
PA_dn_34:2.1.130	pettivisayaṁ upapanno hoti.	2	
PA_dn_34:2.1.131	Ayaṁ tatiyo akkhaṇo asamayo brahmacariyavāsāya.	2	
PA_dn_34:2.1.132	Puna caparaṁ …pe…	2	
PA_dn_34:2.1.133	aññataraṁ dīghāyukaṁ devanikāyaṁ upapanno hoti.	2	
PA_dn_34:2.1.134	Ayaṁ catuttho akkhaṇo asamayo brahmacariyavāsāya.	2	
PA_dn_34:2.1.135	Puna caparaṁ …pe…	2	
PA_dn_34:2.1.136	paccantimesu janapadesu paccājāto hoti milakkhesu aviññātāresu, yattha natthi gati bhikkhūnaṁ bhikkhunīnaṁ upāsakānaṁ upāsikānaṁ.	2	
PA_dn_34:2.1.137	Ayaṁ pañcamo akkhaṇo asamayo brahmacariyavāsāya.	2	
PA_dn_34:2.1.138	Puna caparaṁ …pe…	2	
PA_dn_34:2.1.139	ayañca puggalo majjhimesu janapadesu paccājāto hoti, so ca hoti micchādiṭṭhiko viparītadassano:	2	
PA_dn_34:2.1.140_0	‘natthi dinnaṁ, natthi yiṭṭhaṁ, natthi hutaṁ, natthi sukatadukkaṭānaṁ kammānaṁ phalaṁ	2	
PA_dn_34:2.1.140_1	vipāko, natthi ayaṁ loko, natthi paro loko, natthi mātā, natthi pitā, natthi sattā	2	
PA_dn_34:2.1.140_2	opapātikā, natthi loke samaṇabrāhmaṇā sammaggatā sammāpaṭipannā ye imañca lokaṁ parañca	2	
PA_dn_34:2.1.140_3	lokaṁ sayaṁ abhiññā sacchikatvā pavedentī’ti.	2	
PA_dn_34:2.1.141	Ayaṁ chaṭṭho akkhaṇo asamayo brahmacariyavāsāya.	2	
PA_dn_34:2.1.142	Puna caparaṁ …pe…	2	
PA_dn_34:2.1.143	ayañca puggalo majjhimesu janapadesu paccājāto hoti, so ca hoti duppañño jaḷo eḷamūgo, nappaṭibalo subhāsitadubbhāsitānamatthamaññātuṁ.	2	
PA_dn_34:2.1.144	Ayaṁ sattamo akkhaṇo asamayo brahmacariyavāsāya.	2	
PA_dn_34:2.1.145	Puna caparaṁ …pe…	2	
PA_dn_34:2.1.146	ayañca puggalo majjhimesu janapadesu paccājāto hoti, so ca hoti paññavā ajaḷo aneḷamūgo, paṭibalo subhāsitadubbhāsitānamatthamaññātuṁ.	2	
PA_dn_34:2.1.147	Ayaṁ aṭṭhamo akkhaṇo asamayo brahmacariyavāsāya.	2	
PA_dn_34:2.1.148	Ime aṭṭha dhammā duppaṭivijjhā.	2	
PA_dn_34:2.1.149	Katame aṭṭha dhammā uppādetabbā?	2	
PA_dn_34:2.1.150	Aṭṭha mahāpurisavitakkā—	2	
PA_dn_34:2.1.151	appicchassāyaṁ dhammo, nāyaṁ dhammo mahicchassa.	2	
PA_dn_34:2.1.152	Santuṭṭhassāyaṁ dhammo, nāyaṁ dhammo asantuṭṭhassa.	2	
PA_dn_34:2.1.153	Pavivittassāyaṁ dhammo, nāyaṁ dhammo saṅgaṇikārāmassa.	2	
PA_dn_34:2.1.154	Āraddhavīriyassāyaṁ dhammo, nāyaṁ dhammo kusītassa.	2	
PA_dn_34:2.1.155	Upaṭṭhitasatissāyaṁ dhammo, nāyaṁ dhammo muṭṭhassatissa.	2	
PA_dn_34:2.1.156	Samāhitassāyaṁ dhammo, nāyaṁ dhammo asamāhitassa.	2	
PA_dn_34:2.1.157	Paññavato ayaṁ dhammo, nāyaṁ dhammo duppaññassa.	2	
PA_dn_34:2.1.158	Nippapañcassāyaṁ dhammo, nāyaṁ dhammo papañcārāmassāti ime aṭṭha dhammā uppādetabbā.	2	
PA_dn_34:2.1.159	Katame aṭṭha dhammā abhiññeyyā?	2	
PA_dn_34:2.1.160	Aṭṭha abhibhāyatanāni—	2	
PA_dn_34:2.1.161	ajjhattaṁ rūpasaññī eko bahiddhā rūpāni passati parittāni suvaṇṇadubbaṇṇāni, ‘tāni abhibhuyya jānāmi passāmī’ti—	2	
PA_dn_34:2.1.162	evaṁsaññī hoti.	2	
PA_dn_34:2.1.163	Idaṁ paṭhamaṁ abhibhāyatanaṁ.	2	
PA_dn_34:2.1.164	Ajjhattaṁ rūpasaññī eko bahiddhā rūpāni passati appamāṇāni suvaṇṇadubbaṇṇāni, ‘tāni abhibhuyya jānāmi passāmī’ti—	2	
PA_dn_34:2.1.165	evaṁsaññī hoti.	2	
PA_dn_34:2.1.166	Idaṁ dutiyaṁ abhibhāyatanaṁ.	2	
PA_dn_34:2.1.167	Ajjhattaṁ arūpasaññī eko bahiddhā rūpāni passati parittāni suvaṇṇadubbaṇṇāni, ‘tāni abhibhuyya jānāmi passāmī’ti—	2	
PA_dn_34:2.1.168	evaṁsaññī hoti.	2	
PA_dn_34:2.1.169	Idaṁ tatiyaṁ abhibhāyatanaṁ.	2	
PA_dn_34:2.1.170	Ajjhattaṁ arūpasaññī eko bahiddhā rūpāni passati appamāṇāni suvaṇṇadubbaṇṇāni, ‘tāni abhibhuyya jānāmi passāmī’ti—	2	
PA_dn_34:2.1.171	evaṁsaññī hoti.	2	
PA_dn_34:2.1.172	Idaṁ catutthaṁ abhibhāyatanaṁ.	2	
PA_dn_34:2.1.173	Ajjhattaṁ arūpasaññī eko bahiddhā rūpāni passati nīlāni nīlavaṇṇāni nīlanidassanāni nīlanibhāsāni.	2	
PA_dn_34:2.1.174_0	Seyyathāpi nāma umāpupphaṁ nīlaṁ nīlavaṇṇaṁ nīlanidassanaṁ nīlanibhāsaṁ, seyyathā	2	
PA_dn_34:2.1.174_1	vā pana taṁ vatthaṁ bārāṇaseyyakaṁ ubhatobhāgavimaṭṭhaṁ nīlaṁ nīlavaṇṇaṁ nīlanidassanaṁ nīlanibhāsaṁ;	2	
PA_dn_34:2.1.175	evameva ajjhattaṁ arūpasaññī eko bahiddhā rūpāni passati nīlāni nīlavaṇṇāni nīlanidassanāni nīlanibhāsāni, ‘tāni abhibhuyya jānāmi passāmī’ti evaṁsaññī hoti.	2	
PA_dn_34:2.1.176	Idaṁ pañcamaṁ abhibhāyatanaṁ.	2	
PA_dn_34:2.1.177	Ajjhattaṁ arūpasaññī eko bahiddhā rūpāni passati pītāni pītavaṇṇāni pītanidassanāni pītanibhāsāni.	2	
PA_dn_34:2.1.178_0	Seyyathāpi nāma kaṇikārapupphaṁ pītaṁ pītavaṇṇaṁ pītanidassanaṁ pītanibhāsaṁ, seyyathā	2	
PA_dn_34:2.1.178_1	vā pana taṁ vatthaṁ bārāṇaseyyakaṁ ubhatobhāgavimaṭṭhaṁ pītaṁ pītavaṇṇaṁ pītanidassanaṁ pītanibhāsaṁ;	2	
PA_dn_34:2.1.179	evameva ajjhattaṁ arūpasaññī eko bahiddhā rūpāni passati pītāni pītavaṇṇāni pītanidassanāni pītanibhāsāni, ‘tāni abhibhuyya jānāmi passāmī’ti evaṁsaññī hoti.	2	
PA_dn_34:2.1.180	Idaṁ chaṭṭhaṁ abhibhāyatanaṁ.	2	
PA_dn_34:2.1.181	Ajjhattaṁ arūpasaññī eko bahiddhā rūpāni passati lohitakāni lohitakavaṇṇāni lohitakanidassanāni lohitakanibhāsāni.	2	
PA_dn_34:2.1.182_0	Seyyathāpi nāma bandhujīvakapupphaṁ lohitakaṁ lohitakavaṇṇaṁ lohitakanidassanaṁ lohitakanibhāsaṁ,	2	
PA_dn_34:2.1.182_1	seyyathā vā pana taṁ vatthaṁ bārāṇaseyyakaṁ ubhatobhāgavimaṭṭhaṁ lohitakaṁ lohitakavaṇṇaṁ	2	
PA_dn_34:2.1.182_2	lohitakanidassanaṁ lohitakanibhāsaṁ;	2	
PA_dn_34:2.1.183	evameva ajjhattaṁ arūpasaññī eko bahiddhā rūpāni passati lohitakāni lohitakavaṇṇāni lohitakanidassanāni lohitakanibhāsāni, ‘tāni abhibhuyya jānāmi passāmī’ti evaṁsaññī hoti.	2	
PA_dn_34:2.1.184	Idaṁ sattamaṁ abhibhāyatanaṁ.	2	
PA_dn_34:2.1.185	Ajjhattaṁ arūpasaññī eko bahiddhā rūpāni passati odātāni odātavaṇṇāni odātanidassanāni odātanibhāsāni.	2	
PA_dn_34:2.1.186_0	Seyyathāpi nāma osadhitārakā odātā odātavaṇṇā odātanidassanā odātanibhāsā, seyyathā	2	
PA_dn_34:2.1.186_1	vā pana taṁ vatthaṁ bārāṇaseyyakaṁ ubhatobhāgavimaṭṭhaṁ odātaṁ odātavaṇṇaṁ odātanidassanaṁ odātanibhāsaṁ;	2	
PA_dn_34:2.1.187	evameva ajjhattaṁ arūpasaññī eko bahiddhā rūpāni passati odātāni odātavaṇṇāni odātanidassanāni odātanibhāsāni, ‘tāni abhibhuyya jānāmi passāmī’ti evaṁsaññī hoti.	2	
PA_dn_34:2.1.188	Idaṁ aṭṭhamaṁ abhibhāyatanaṁ.	2	
PA_dn_34:2.1.189	Ime aṭṭha dhammā abhiññeyyā.	2	
PA_dn_34:2.1.190	Katame aṭṭha dhammā sacchikātabbā?	2	
PA_dn_34:2.1.191	Aṭṭha vimokkhā—	2	
PA_dn_34:2.1.192	rūpī rūpāni passati.	2	
PA_dn_34:2.1.193	Ayaṁ paṭhamo vimokkho.	2	
PA_dn_34:2.1.194	Ajjhattaṁ arūpasaññī eko bahiddhā rūpāni passati.	2	
PA_dn_34:2.1.195	Ayaṁ dutiyo vimokkho.	2	
PA_dn_34:2.1.196	Subhanteva adhimutto hoti.	2	
PA_dn_34:2.1.197	Ayaṁ tatiyo vimokkho.	2	
PA_dn_34:2.1.198	Sabbaso rūpasaññānaṁ samatikkamā paṭighasaññānaṁ atthaṅgamā nānattasaññānaṁ amanasikārā ‘ananto ākāso’ti ākāsānañcāyatanaṁ upasampajja viharati.	2	
PA_dn_34:2.1.199	Ayaṁ catuttho vimokkho.	2	
PA_dn_34:2.1.200	Sabbaso ākāsānañcāyatanaṁ samatikkamma ‘anantaṁ viññāṇan’ti viññāṇañcāyatanaṁ upasampajja viharati.	2	
PA_dn_34:2.1.201	Ayaṁ pañcamo vimokkho.	2	
PA_dn_34:2.1.202	Sabbaso viññāṇañcāyatanaṁ samatikkamma ‘natthi kiñcī’ti ākiñcaññāyatanaṁ upasampajja viharati.	2	
PA_dn_34:2.1.203	Ayaṁ chaṭṭho vimokkho.	2	
PA_dn_34:2.1.204	Sabbaso ākiñcaññāyatanaṁ samatikkamma nevasaññānāsaññāyatanaṁ upasampajja viharati.	2	
PA_dn_34:2.1.205	Ayaṁ sattamo vimokkho.	2	
PA_dn_34:2.1.206	Sabbaso nevasaññānāsaññāyatanaṁ samatikkamma saññāvedayitanirodhaṁ upasampajja viharati.	2	
PA_dn_34:2.1.207	Ayaṁ aṭṭhamo vimokkho.	2	
PA_dn_34:2.1.208	Ime aṭṭha dhammā sacchikātabbā.	2	
PA_dn_34:2.1.209	Iti ime asīti dhammā bhūtā tacchā tathā avitathā anaññathā sammā tathāgatena abhisambuddhā.	2	
PA_dn_34:2.2.0	9. Nava dhammā	2	
PA_dn_34:2.2.1	Nava dhammā bahukārā …pe… nava dhammā sacchikātabbā.	2	
PA_dn_34:2.2.2	Katame nava dhammā bahukārā?	2	
PA_dn_34:2.2.3_0	Nava yonisomanasikāramūlakā dhammā, yonisomanasikaroto pāmojjaṁ jāyati, pamuditassa	2	
PA_dn_34:2.2.3_1	pīti jāyati, pītimanassa kāyo passambhati, passaddhakāyo sukhaṁ vedeti, sukhino cittaṁ	2	
PA_dn_34:2.2.3_2	samādhiyati, samāhite citte yathābhūtaṁ jānāti passati, yathābhūtaṁ jānaṁ passaṁ	2	
PA_dn_34:2.2.3_3	nibbindati, nibbindaṁ virajjati, virāgā vimuccati.	2	
PA_dn_34:2.2.4	Ime nava dhammā bahukārā.	2	
PA_dn_34:2.2.5	Katame nava dhammā bhāvetabbā?	2	
PA_dn_34:2.2.6	Nava pārisuddhipadhāniyaṅgāni—	2	
PA_dn_34:2.2.7_0	sīlavisuddhi pārisuddhipadhāniyaṅgaṁ, cittavisuddhi pārisuddhipadhāniyaṅgaṁ, diṭṭhivisuddhi	2	
PA_dn_34:2.2.7_1	pārisuddhipadhāniyaṅgaṁ, kaṅkhāvitaraṇavisuddhi pārisuddhipadhāniyaṅgaṁ, maggāmaggañāṇadassanavisuddhi	2	
PA_dn_34:2.2.7_2	pārisuddhipadhāniyaṅgaṁ, paṭipadāñāṇadassanavisuddhi pārisuddhipadhāniyaṅgaṁ, ñāṇadassanavisuddhi	2	
PA_dn_34:2.2.7_3	pārisuddhipadhāniyaṅgaṁ, paññāvisuddhi pārisuddhipadhāniyaṅgaṁ, vimuttivisuddhi pārisuddhipadhāniyaṅgaṁ.	2	
PA_dn_34:2.2.8	Ime nava dhammā bhāvetabbā.	2	
PA_dn_34:2.2.9	Katame nava dhammā pariññeyyā?	2	
PA_dn_34:2.2.10	Nava sattāvāsā—	2	
PA_dn_34:2.2.11	santāvuso, sattā nānattakāyā nānattasaññino, seyyathāpi manussā ekacce ca devā ekacce ca vinipātikā.	2	
PA_dn_34:2.2.12	Ayaṁ paṭhamo sattāvāso.	2	
PA_dn_34:2.2.13	Santāvuso, sattā nānattakāyā ekattasaññino, seyyathāpi devā brahmakāyikā paṭhamābhinibbattā.	2	
PA_dn_34:2.2.14	Ayaṁ dutiyo sattāvāso.	2	
PA_dn_34:2.2.15	Santāvuso, sattā ekattakāyā nānattasaññino, seyyathāpi devā ābhassarā.	2	
PA_dn_34:2.2.16	Ayaṁ tatiyo sattāvāso.	2	
PA_dn_34:2.2.17	Santāvuso, sattā ekattakāyā ekattasaññino, seyyathāpi devā subhakiṇhā.	2	
PA_dn_34:2.2.18	Ayaṁ catuttho sattāvāso.	2	
PA_dn_34:2.2.19	Santāvuso, sattā asaññino appaṭisaṁvedino, seyyathāpi devā asaññasattā.	2	
PA_dn_34:2.2.20	Ayaṁ pañcamo sattāvāso.	2	
PA_dn_34:2.2.21	Santāvuso, sattā sabbaso rūpasaññānaṁ samatikkamā paṭighasaññānaṁ atthaṅgamā nānattasaññānaṁ amanasikārā ‘ananto ākāso’ti ākāsānañcāyatanūpagā.	2	
PA_dn_34:2.2.22	Ayaṁ chaṭṭho sattāvāso.	2	
PA_dn_34:2.2.23	Santāvuso, sattā sabbaso ākāsānañcāyatanaṁ samatikkamma ‘anantaṁ viññāṇan’ti viññāṇañcāyatanūpagā.	2	
PA_dn_34:2.2.24	Ayaṁ sattamo sattāvāso.	2	
PA_dn_34:2.2.25	Santāvuso, sattā sabbaso viññāṇañcāyatanaṁ samatikkamma ‘natthi kiñcī’ti ākiñcaññāyatanūpagā.	2	
PA_dn_34:2.2.26	Ayaṁ aṭṭhamo sattāvāso.	2	
PA_dn_34:2.2.27	Santāvuso, sattā sabbaso ākiñcaññāyatanaṁ samatikkamma nevasaññānāsaññāyatanūpagā.	2	
PA_dn_34:2.2.28	Ayaṁ navamo sattāvāso.	2	
PA_dn_34:2.2.29	Ime nava dhammā pariññeyyā.	2	
PA_dn_34:2.2.30	Katame nava dhammā pahātabbā?	2	
PA_dn_34:2.2.31	Nava taṇhāmūlakā dhammā—	2	
PA_dn_34:2.2.32_0	taṇhaṁ paṭicca pariyesanā, pariyesanaṁ paṭicca lābho, lābhaṁ paṭicca vinicchayo,	2	
PA_dn_34:2.2.32_1	vinicchayaṁ paṭicca chandarāgo, chandarāgaṁ paṭicca ajjhosānaṁ, ajjhosānaṁ paṭicca	2	
PA_dn_34:2.2.32_2	pariggaho, pariggahaṁ paṭicca macchariyaṁ, macchariyaṁ paṭicca ārakkho, ārakkhādhikaraṇaṁ	2	
PA_dn_34:2.2.32_3	daṇḍādānasatthādānakalahaviggahavivādatuvaṁtuvaṁpesuññamusāvādā aneke pāpakā akusalā dhammā sambhavanti.	2	
PA_dn_34:2.2.33	Ime nava dhammā pahātabbā.	2	
PA_dn_34:2.2.34	Katame nava dhammā hānabhāgiyā?	2	
PA_dn_34:2.2.35	Nava āghātavatthūni:	2	
PA_dn_34:2.2.36	‘anatthaṁ me acarī’ti āghātaṁ bandhati,	2	
PA_dn_34:2.2.37	‘anatthaṁ me caratī’ti āghātaṁ bandhati,	2	
PA_dn_34:2.2.38	‘anatthaṁ me carissatī’ti āghātaṁ bandhati;	2	
PA_dn_34:2.2.39	‘piyassa me manāpassa anatthaṁ acarī’ti āghātaṁ bandhati …pe…	2	
PA_dn_34:2.2.40	‘anatthaṁ caratī’ti āghātaṁ bandhati …pe…	2	
PA_dn_34:2.2.41	‘anatthaṁ carissatī’ti āghātaṁ bandhati;	2	
PA_dn_34:2.2.42	‘appiyassa me amanāpassa atthaṁ acarī’ti āghātaṁ bandhati …pe…	2	
PA_dn_34:2.2.43	‘atthaṁ caratī’ti āghātaṁ bandhati …pe…	2	
PA_dn_34:2.2.44	‘atthaṁ carissatī’ti āghātaṁ bandhati.	2	
PA_dn_34:2.2.45	Ime nava dhammā hānabhāgiyā.	2	
PA_dn_34:2.2.46	Katame nava dhammā visesabhāgiyā?	2	
PA_dn_34:2.2.47	Nava āghātapaṭivinayā:	2	
PA_dn_34:2.2.48	‘anatthaṁ me acari, taṁ kutettha labbhā’ti āghātaṁ paṭivineti;	2	
PA_dn_34:2.2.49	‘anatthaṁ me carati, taṁ kutettha labbhā’ti āghātaṁ paṭivineti;	2	
PA_dn_34:2.2.50	‘anatthaṁ me carissati, taṁ kutettha labbhā’ti āghātaṁ paṭivineti;	2	
PA_dn_34:2.2.51	‘piyassa me manāpassa anatthaṁ acari …pe…	2	
PA_dn_34:2.2.52	anatthaṁ carati …pe…	2	
PA_dn_34:2.2.53	anatthaṁ carissati, taṁ kutettha labbhā’ti āghātaṁ paṭivineti;	2	
PA_dn_34:2.2.54	‘appiyassa me amanāpassa atthaṁ acari …pe…	2	
PA_dn_34:2.2.55	atthaṁ carati …pe…	2	
PA_dn_34:2.2.56	atthaṁ carissati, taṁ kutettha labbhā’ti āghātaṁ paṭivineti.	2	
PA_dn_34:2.2.57	Ime nava dhammā visesabhāgiyā.	2	
PA_dn_34:2.2.58	Katame nava dhammā duppaṭivijjhā?	2	
PA_dn_34:2.2.59	Nava nānattā—	2	
PA_dn_34:2.2.60_0	dhātunānattaṁ paṭicca uppajjati phassanānattaṁ, phassanānattaṁ paṭicca uppajjati	2	
PA_dn_34:2.2.60_1	vedanānānattaṁ, vedanānānattaṁ paṭicca uppajjati saññānānattaṁ, saññānānattaṁ paṭicca	2	
PA_dn_34:2.2.60_2	uppajjati saṅkappanānattaṁ, saṅkappanānattaṁ paṭicca uppajjati chandanānattaṁ, chandanānattaṁ	2	
PA_dn_34:2.2.60_3	paṭicca uppajjati pariḷāhanānattaṁ, pariḷāhanānattaṁ paṭicca uppajjati pariyesanānānattaṁ,	2	
PA_dn_34:2.2.60_4	pariyesanānānattaṁ paṭicca uppajjati lābhanānattaṁ (…).	2	
PA_dn_34:2.2.61	Ime nava dhammā duppaṭivijjhā.	2	
PA_dn_34:2.2.62	Katame nava dhammā uppādetabbā?	2	
PA_dn_34:2.2.63	Nava saññā—	2	
PA_dn_34:2.2.64	asubhasaññā, maraṇasaññā, āhārepaṭikūlasaññā, sabbalokeanabhiratisaññā, aniccasaññā, anicce dukkhasaññā, dukkhe anattasaññā, pahānasaññā, virāgasaññā.	2	
PA_dn_34:2.2.65	Ime nava dhammā uppādetabbā.	2	
PA_dn_34:2.2.66	Katame nava dhammā abhiññeyyā?	2	
PA_dn_34:2.2.67	Nava anupubbavihārā—	2	
PA_dn_34:2.2.68	idhāvuso, bhikkhu vivicceva kāmehi vivicca akusalehi dhammehi savitakkaṁ savicāraṁ vivekajaṁ pītisukhaṁ paṭhamaṁ jhānaṁ upasampajja viharati.	2	
PA_dn_34:2.2.69	Vitakkavicārānaṁ vūpasamā …pe… dutiyaṁ jhānaṁ upasampajja viharati.	2	
PA_dn_34:2.2.70	Pītiyā ca virāgā …pe… tatiyaṁ jhānaṁ upasampajja viharati.	2	
PA_dn_34:2.2.71	Sukhassa ca pahānā …pe… catutthaṁ jhānaṁ upasampajja viharati.	2	
PA_dn_34:2.2.72	Sabbaso rūpasaññānaṁ samatikkamā …pe… ākāsānañcāyatanaṁ upasampajja viharati.	2	
PA_dn_34:2.2.73	Sabbaso ākāsānañcāyatanaṁ samatikkamma ‘anantaṁ viññāṇan’ti viññāṇañcāyatanaṁ upasampajja viharati.	2	
PA_dn_34:2.2.74	Sabbaso viññāṇañcāyatanaṁ samatikkamma ‘natthi kiñcī’ti ākiñcaññāyatanaṁ upasampajja viharati.	2	
PA_dn_34:2.2.75	Sabbaso ākiñcaññāyatanaṁ samatikkamma nevasaññānāsaññāyatanaṁ upasampajja viharati.	2	
PA_dn_34:2.2.76	Sabbaso nevasaññānāsaññāyatanaṁ samatikkamma saññāvedayitanirodhaṁ upasampajja viharati.	2	
PA_dn_34:2.2.77	Ime nava dhammā abhiññeyyā.	2	
PA_dn_34:2.2.78	Katame nava dhammā sacchikātabbā?	2	
PA_dn_34:2.2.79	Nava anupubbanirodhā—	2	
PA_dn_34:2.2.80	paṭhamaṁ jhānaṁ samāpannassa kāmasaññā niruddhā hoti,	2	
PA_dn_34:2.2.81	dutiyaṁ jhānaṁ samāpannassa vitakkavicārā niruddhā honti,	2	
PA_dn_34:2.2.82	tatiyaṁ jhānaṁ samāpannassa pīti niruddhā hoti,	2	
PA_dn_34:2.2.83	catutthaṁ jhānaṁ samāpannassa assāsapassāssā niruddhā honti,	2	
PA_dn_34:2.2.84	ākāsānañcāyatanaṁ samāpannassa rūpasaññā niruddhā hoti,	2	
PA_dn_34:2.2.85	viññāṇañcāyatanaṁ samāpannassa ākāsānañcāyatanasaññā niruddhā hoti,	2	
PA_dn_34:2.2.86	ākiñcaññāyatanaṁ samāpannassa viññāṇañcāyatanasaññā niruddhā hoti,	2	
PA_dn_34:2.2.87	nevasaññānāsaññāyatanaṁ samāpannassa ākiñcaññāyatanasaññā niruddhā hoti,	2	
PA_dn_34:2.2.88	saññāvedayitanirodhaṁ samāpannassa saññā ca vedanā ca niruddhā honti.	2	
PA_dn_34:2.2.89	Ime nava dhammā sacchikātabbā.	2	
PA_dn_34:2.2.90	Iti ime navuti dhammā bhūtā tacchā tathā avitathā anaññathā sammā tathāgatena abhisambuddhā.	2	
PA_dn_34:2.3.0	10. Dasa dhammā	2	
PA_dn_34:2.3.1	Dasa dhammā bahukārā …pe… dasa dhammā sacchikātabbā.	2	
PA_dn_34:2.3.2	Katame dasa dhammā bahukārā?	2	
PA_dn_34:2.3.3	Dasa nāthakaraṇā dhammā—	2	
PA_dn_34:2.3.4	idhāvuso, bhikkhu sīlavā hoti, pātimokkhasaṁvarasaṁvuto viharati ācāragocarasampanno, aṇumattesu vajjesu bhayadassāvī samādāya sikkhati sikkhāpadesu.	2	
PA_dn_34:2.3.5	Yaṁpāvuso, bhikkhu sīlavā hoti …pe… sikkhati sikkhāpadesu.	2	
PA_dn_34:2.3.6	Ayampi dhammo nāthakaraṇo.	2	
PA_dn_34:2.3.7	Puna caparaṁ, āvuso, bhikkhu bahussuto …pe… diṭṭhiyā suppaṭividdhā.	2	
PA_dn_34:2.3.8	Yaṁpāvuso, bhikkhu bahussuto …pe…	2	
PA_dn_34:2.3.9	ayampi dhammo nāthakaraṇo.	2	
PA_dn_34:2.3.10	Puna caparaṁ, āvuso, bhikkhu kalyāṇamitto hoti kalyāṇasahāyo kalyāṇasampavaṅko.	2	
PA_dn_34:2.3.11	Yaṁpāvuso, bhikkhu …pe… kalyāṇasampavaṅko.	2	
PA_dn_34:2.3.12	Ayampi dhammo nāthakaraṇo.	2	
PA_dn_34:2.3.13	Puna caparaṁ, āvuso, bhikkhu suvaco hoti sovacassakaraṇehi dhammehi samannāgato, khamo padakkhiṇaggāhī anusāsaniṁ.	2	
PA_dn_34:2.3.14	Yaṁpāvuso, bhikkhu …pe… anusāsaniṁ.	2	
PA_dn_34:2.3.15	Ayampi dhammo nāthakaraṇo.	2	
PA_dn_34:2.3.16	Puna caparaṁ, āvuso, bhikkhu yāni tāni sabrahmacārīnaṁ uccāvacāni kiṅkaraṇīyāni tattha dakkho hoti analaso tatrupāyāya vīmaṁsāya samannāgato, alaṁ kātuṁ, alaṁ saṁvidhātuṁ.	2	
PA_dn_34:2.3.17	Yaṁpāvuso, bhikkhu …pe… alaṁ saṁvidhātuṁ.	2	
PA_dn_34:2.3.18	Ayampi dhammo nāthakaraṇo.	2	
PA_dn_34:2.3.19	Puna caparaṁ, āvuso, bhikkhu dhammakāmo hoti piyasamudāhāro abhidhamme abhivinaye uḷārapāmojjo.	2	
PA_dn_34:2.3.20	Yaṁpāvuso, bhikkhu …pe… uḷārapāmojjo.	2	
PA_dn_34:2.3.21	Ayampi dhammo nāthakaraṇo.	2	
PA_dn_34:2.3.22	Puna caparaṁ, āvuso, bhikkhu santuṭṭho hoti itarītarehi cīvarapiṇḍapātasenāsanagilānappaccayabhesajjaparikkhārehi.	2	
PA_dn_34:2.3.23	Yaṁpāvuso, bhikkhu …pe…	2	
PA_dn_34:2.3.24	ayampi dhammo nāthakaraṇo.	2	
PA_dn_34:2.3.25	Puna caparaṁ, āvuso, bhikkhu āraddhavīriyo viharati …pe… kusalesu dhammesu.	2	
PA_dn_34:2.3.26	Yaṁpāvuso, bhikkhu …pe…	2	
PA_dn_34:2.3.27	ayampi dhammo nāthakaraṇo.	2	
PA_dn_34:2.3.28	Puna caparaṁ, āvuso, bhikkhu satimā hoti, paramena satinepakkena samannāgato, cirakatampi cirabhāsitampi saritā anussaritā.	2	
PA_dn_34:2.3.29	Yaṁpāvuso, bhikkhu …pe…	2	
PA_dn_34:2.3.30	ayampi dhammo nāthakaraṇo.	2	
PA_dn_34:2.3.31	Puna caparaṁ, āvuso, bhikkhu paññavā hoti udayatthagāminiyā paññāya samannāgato, ariyāya nibbedhikāya sammā dukkhakkhayagāminiyā.	2	
PA_dn_34:2.3.32	Yaṁpāvuso, bhikkhu …pe…	2	
PA_dn_34:2.3.33	ayampi dhammo nāthakaraṇo.	2	
PA_dn_34:2.3.34	Ime dasa dhammā bahukārā.	2	
PA_dn_34:2.3.35	Katame dasa dhammā bhāvetabbā?	2	
PA_dn_34:2.3.36	Dasa kasiṇāyatanāni—	2	
PA_dn_34:2.3.37	pathavīkasiṇameko sañjānāti uddhaṁ adho tiriyaṁ advayaṁ appamāṇaṁ.	2	
PA_dn_34:2.3.38	Āpokasiṇameko sañjānāti …pe…	2	
PA_dn_34:2.3.39	tejokasiṇameko sañjānāti …	2	
PA_dn_34:2.3.40	vāyokasiṇameko sañjānāti …	2	
PA_dn_34:2.3.41	nīlakasiṇameko sañjānāti …	2	
PA_dn_34:2.3.42	pītakasiṇameko sañjānāti …	2	
PA_dn_34:2.3.43	lohitakasiṇameko sañjānāti …	2	
PA_dn_34:2.3.44	odātakasiṇameko sañjānāti …	2	
PA_dn_34:2.3.45	ākāsakasiṇameko sañjānāti …	2	
PA_dn_34:2.3.46	viññāṇakasiṇameko sañjānāti uddhaṁ adho tiriyaṁ advayaṁ appamāṇaṁ.	2	
PA_dn_34:2.3.47	Ime dasa dhammā bhāvetabbā.	2	
PA_dn_34:2.3.48	Katame dasa dhammā pariññeyyā?	2	
PA_dn_34:2.3.49	Dasāyatanāni—	2	
PA_dn_34:2.3.50	cakkhāyatanaṁ, rūpāyatanaṁ, sotāyatanaṁ, saddāyatanaṁ, ghānāyatanaṁ, gandhāyatanaṁ, jivhāyatanaṁ, rasāyatanaṁ, kāyāyatanaṁ, phoṭṭhabbāyatanaṁ.	2	
PA_dn_34:2.3.51	Ime dasa dhammā pariññeyyā.	2	
PA_dn_34:2.3.52	Katame dasa dhammā pahātabbā?	2	
PA_dn_34:2.3.53	Dasa micchattā—	2	
PA_dn_34:2.3.54	micchādiṭṭhi, micchāsaṅkappo, micchāvācā, micchākammanto, micchāājīvo, micchāvāyāmo, micchāsati, micchāsamādhi, micchāñāṇaṁ, micchāvimutti.	2	
PA_dn_34:2.3.55	Ime dasa dhammā pahātabbā.	2	
PA_dn_34:2.3.56	Katame dasa dhammā hānabhāgiyā?	2	
PA_dn_34:2.3.57	Dasa akusalakammapathā—	2	
PA_dn_34:2.3.58	pāṇātipāto, adinnādānaṁ, kāmesumicchācāro, musāvādo, pisuṇā vācā, pharusā vācā, samphappalāpo, abhijjhā, byāpādo, micchādiṭṭhi.	2	
PA_dn_34:2.3.59	Ime dasa dhammā hānabhāgiyā.	2	
PA_dn_34:2.3.60	Katame dasa dhammā visesabhāgiyā?	2	
PA_dn_34:2.3.61	Dasa kusalakammapathā—	2	
PA_dn_34:2.3.62_0	pāṇātipātā veramaṇī, adinnādānā veramaṇī, kāmesumicchācārā veramaṇī, musāvādā veramaṇī,	2	
PA_dn_34:2.3.62_1	pisuṇāya vācāya veramaṇī, pharusāya vācāya veramaṇī, samphappalāpā veramaṇī, anabhijjhā,	2	
PA_dn_34:2.3.62_2	abyāpādo, sammādiṭṭhi.	2	
PA_dn_34:2.3.63	Ime dasa dhammā visesabhāgiyā.	2	
PA_dn_34:2.3.64	Katame dasa dhammā duppaṭivijjhā?	2	
PA_dn_34:2.3.65	Dasa ariyavāsā—	2	
PA_dn_34:2.3.66_0	idhāvuso, bhikkhu pañcaṅgavippahīno hoti, chaḷaṅgasamannāgato, ekārakkho, caturāpasseno,	2	
PA_dn_34:2.3.66_1	paṇunnapaccekasacco, samavayasaṭṭhesano, anāvilasaṅkappo, passaddhakāyasaṅkhāro,	2	
PA_dn_34:2.3.66_2	suvimuttacitto, suvimuttapañño.	2	
PA_dn_34:2.3.67	Kathañcāvuso, bhikkhu pañcaṅgavippahīno hoti?	2	
PA_dn_34:2.3.68	Idhāvuso, bhikkhuno kāmacchando pahīno hoti, byāpādo pahīno hoti, thinamiddhaṁ pahīnaṁ hoti, uddhaccakukkuccaṁ pahīnaṁ hoti, vicikicchā pahīnā hoti.	2	
PA_dn_34:2.3.69	Evaṁ kho, āvuso, bhikkhu pañcaṅgavippahīno hoti.	2	
PA_dn_34:2.3.70	Kathañcāvuso, bhikkhu chaḷaṅgasamannāgato hoti?	2	
PA_dn_34:2.3.71	Idhāvuso, bhikkhu cakkhunā rūpaṁ disvā neva sumano hoti na dummano, upekkhako viharati sato sampajāno.	2	
PA_dn_34:2.3.72	Sotena saddaṁ sutvā …pe…	2	
PA_dn_34:2.3.73	ghānena gandhaṁ ghāyitvā …	2	
PA_dn_34:2.3.74	jivhāya rasaṁ sāyitvā …	2	
PA_dn_34:2.3.75	kāyena phoṭṭhabbaṁ phusitvā …	2	
PA_dn_34:2.3.76	manasā dhammaṁ viññāya neva sumano hoti na dummano, upekkhako viharati sato sampajāno.	2	
PA_dn_34:2.3.77	Evaṁ kho, āvuso, bhikkhu chaḷaṅgasamannāgato hoti.	2	
PA_dn_34:2.3.78	Kathañcāvuso, bhikkhu ekārakkho hoti?	2	
PA_dn_34:2.3.79	Idhāvuso, bhikkhu satārakkhena cetasā samannāgato hoti.	2	
PA_dn_34:2.3.80	Evaṁ kho, āvuso, bhikkhu ekārakkho hoti.	2	
PA_dn_34:2.3.81	Kathañcāvuso, bhikkhu caturāpasseno hoti?	2	
PA_dn_34:2.3.82	Idhāvuso, bhikkhu saṅkhāyekaṁ paṭisevati, saṅkhāyekaṁ adhivāseti, saṅkhāyekaṁ parivajjeti, saṅkhāyekaṁ vinodeti.	2	
PA_dn_34:2.3.83	Evaṁ kho, āvuso, bhikkhu caturāpasseno hoti.	2	
PA_dn_34:2.3.84	Kathañcāvuso, bhikkhu paṇunnapaccekasacco hoti?	2	
PA_dn_34:2.3.85	Idhāvuso, bhikkhuno yāni tāni puthusamaṇabrāhmaṇānaṁ puthupaccekasaccāni, sabbāni tāni nunnāni honti paṇunnāni cattāni vantāni muttāni pahīnāni paṭinissaṭṭhāni.	2	
PA_dn_34:2.3.86	Evaṁ kho, āvuso, bhikkhu paṇunnapaccekasacco hoti.	2	
PA_dn_34:2.3.87	Kathañcāvuso, bhikkhu samavayasaṭṭhesano hoti?	2	
PA_dn_34:2.3.88	Idhāvuso, bhikkhuno kāmesanā pahīnā hoti, bhavesanā pahīnā hoti, brahmacariyesanā paṭippassaddhā.	2	
PA_dn_34:2.3.89	Evaṁ kho, āvuso, bhikkhu samavayasaṭṭhesano hoti.	2	
PA_dn_34:2.3.90	Kathañcāvuso, bhikkhu anāvilasaṅkappā hoti?	2	
PA_dn_34:2.3.91	Idhāvuso, bhikkhuno kāmasaṅkappo pahīno hoti, byāpādasaṅkappo pahīno hoti, vihiṁsāsaṅkappo pahīno hoti.	2	
PA_dn_34:2.3.92	Evaṁ kho, āvuso, bhikkhu anāvilasaṅkappo hoti.	2	
PA_dn_34:2.3.93	Kathañcāvuso, bhikkhu passaddhakāyasaṅkhāro hoti?	2	
PA_dn_34:2.3.94	Idhāvuso, bhikkhu sukhassa ca pahānā dukkhassa ca pahānā pubbeva somanassadomanassānaṁ atthaṅgamā adukkhamasukhaṁ upekkhāsatipārisuddhiṁ catutthaṁ jhānaṁ upasampajja viharati.	2	
PA_dn_34:2.3.95	Evaṁ kho, āvuso, bhikkhu passaddhakāyasaṅkhāro hoti.	2	
PA_dn_34:2.3.96	Kathañcāvuso, bhikkhu suvimuttacitto hoti?	2	
PA_dn_34:2.3.97	Idhāvuso, bhikkhuno rāgā cittaṁ vimuttaṁ hoti, dosā cittaṁ vimuttaṁ hoti, mohā cittaṁ vimuttaṁ hoti.	2	
PA_dn_34:2.3.98	Evaṁ kho, āvuso, bhikkhu suvimuttacitto hoti.	2	
PA_dn_34:2.3.99	Kathañcāvuso, bhikkhu suvimuttapañño hoti?	2	
PA_dn_34:2.3.100	Idhāvuso, bhikkhu ‘rāgo me pahīno ucchinnamūlo tālāvatthukato anabhāvaṅkato āyatiṁ anuppādadhammo’ti pajānāti.	2	
PA_dn_34:2.3.101	‘Doso me pahīno …pe…	2	
PA_dn_34:2.3.102	āyatiṁ anuppādadhammo’ti pajānāti.	2	
PA_dn_34:2.3.103	‘Moho me pahīno …pe…	2	
PA_dn_34:2.3.104	āyatiṁ anuppādadhammo’ti pajānāti.	2	
PA_dn_34:2.3.105	Evaṁ kho, āvuso, bhikkhu suvimuttapañño hoti.	2	
PA_dn_34:2.3.106	Ime dasa dhammā duppaṭivijjhā.	2	
PA_dn_34:2.3.107	Katame dasa dhammā uppādetabbā?	2	
PA_dn_34:2.3.108	Dasa saññā—	2	
PA_dn_34:2.3.109	asubhasaññā, maraṇasaññā, āhārepaṭikūlasaññā, sabbalokeanabhiratisaññā, aniccasaññā, anicce dukkhasaññā, dukkhe anattasaññā, pahānasaññā, virāgasaññā, nirodhasaññā.	2	
PA_dn_34:2.3.110	Ime dasa dhammā uppādetabbā.	2	
PA_dn_34:2.3.111	Katame dasa dhammā abhiññeyyā?	2	
PA_dn_34:2.3.112	Dasa nijjaravatthūni—	2	
PA_dn_34:2.3.113	sammādiṭṭhissa micchādiṭṭhi nijjiṇṇā hoti.	2	
PA_dn_34:2.3.114	Ye ca micchādiṭṭhipaccayā aneke pāpakā akusalā dhammā sambhavanti, te cassa nijjiṇṇā honti.	2	
PA_dn_34:2.3.115	Sammāsaṅkappassa micchāsaṅkappo …pe…	2	
PA_dn_34:2.3.116	sammāvācassa micchāvācā …	2	
PA_dn_34:2.3.117	sammākammantassa micchākammanto …	2	
PA_dn_34:2.3.118	sammāājīvassa micchāājīvo …	2	
PA_dn_34:2.3.119	sammāvāyāmassa micchāvāyāmo …	2	
PA_dn_34:2.3.120	sammāsatissa micchāsati …	2	
PA_dn_34:2.3.121	sammāsamādhissa micchāsamādhi …	2	
PA_dn_34:2.3.122	sammāñāṇassa micchāñāṇaṁ nijjiṇṇaṁ hoti.	2	
PA_dn_34:2.3.123	Sammāvimuttissa micchāvimutti nijjiṇṇā hoti.	2	
PA_dn_34:2.3.124	Ye ca micchāvimuttipaccayā aneke pāpakā akusalā dhammā sambhavanti, te cassa nijjiṇṇā honti.	2	
PA_dn_34:2.3.125	Ime dasa dhammā abhiññeyyā.	2	
PA_dn_34:2.3.126	Katame dasa dhammā sacchikātabbā?	2	
PA_dn_34:2.3.127	Dasa asekkhā dhammā—	2	
PA_dn_34:2.3.128_0	asekkhā sammādiṭṭhi, asekkho sammāsaṅkappo, asekkhā sammāvācā, asekkho sammākammanto,	2	
PA_dn_34:2.3.128_1	asekkho sammāājīvo, asekkho sammāvāyāmo, asekkhā sammāsati, asekkho sammāsamādhi,	2	
PA_dn_34:2.3.128_2	asekkhaṁ sammāñāṇaṁ, asekkhā sammāvimutti.	2	
PA_dn_34:2.3.129	Ime dasa dhammā sacchikātabbā.	2	
PA_dn_34:2.3.130	Iti ime satadhammā bhūtā tacchā tathā avitathā anaññathā sammā tathāgatena abhisambuddhā”ti.	2	
PA_dn_34:2.3.131	Idamavocāyasmā sāriputto.	2	
PA_dn_34:2.3.132	Attamanā te bhikkhū āyasmato sāriputtassa bhāsitaṁ abhinandunti.	2	
PA_dn_34:2.3.133	Dasuttarasuttaṁ niṭṭhitaṁ ekādasamaṁ.	2	
PA_dn_34:2.3.134	Pāthikavaggo niṭṭhito.	2	
PA_dn_34:2.4.0	Tassuddānaṁ	2	
PA_dn_34:2.4.1	Pāthiko ca udumbaraṁ,	2	
PA_dn_34:2.4.2	cakkavatti aggaññakaṁ;	2	
PA_dn_34:2.4.3	Sampasādanapāsādaṁ,	2	
PA_dn_34:2.4.4	mahāpurisalakkhaṇaṁ.	2	
PA_dn_34:2.4.5	Siṅgālāṭānāṭiyakaṁ,	2	
PA_dn_34:2.4.6	saṅgīti ca dasuttaraṁ;	2	
PA_dn_34:2.4.7	Ekādasahi suttehi,	2	
PA_dn_34:2.4.8	pāthikavaggoti vuccati.	2	
PA_dn_34:2.4.9	Pāthikavaggapāḷi niṭṭhitā.	2	
PA_dn_34:2.4.10	Tīhi vaggehi paṭimaṇḍito sakalo	2	
PA_dn_34:2.4.11	dīghanikāyo samatto.	2	
