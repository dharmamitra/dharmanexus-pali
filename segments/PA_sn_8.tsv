segmentnr	original	folio	analyzed
PA_sn_8:1.0.1	Saṁyutta Nikāya 8.1	1	
PA_sn_8:1.0.2	1. Vaṅgīsavagga	1	
PA_sn_8:1.0.3	Nikkhantasutta	1	
PA_sn_8:1.1.1	Evaṁ me sutaṁ—	1	
PA_sn_8:1.1.2	ekaṁ samayaṁ āyasmā vaṅgīso āḷaviyaṁ viharati aggāḷave cetiye āyasmatā nigrodhakappena upajjhāyena saddhiṁ.	1	
PA_sn_8:1.1.3	Tena kho pana samayena āyasmā vaṅgīso navako hoti acirapabbajito ohiyyako vihārapālo.	1	
PA_sn_8:1.1.4	Atha kho sambahulā itthiyo samalaṅkaritvā yena aggāḷavako ārāmo tenupasaṅkamiṁsu vihārapekkhikāyo.	1	
PA_sn_8:1.1.5	Atha kho āyasmato vaṅgīsassa tā itthiyo disvā anabhirati uppajjati, rāgo cittaṁ anuddhaṁseti.	1	
PA_sn_8:1.1.6	Atha kho āyasmato vaṅgīsassa etadahosi:	1	
PA_sn_8:1.1.7	“alābhā vata me, na vata me lābhā; dulladdhaṁ vata me, na vata me suladdhaṁ;	1	
PA_sn_8:1.1.8	yassa me anabhirati uppannā, rāgo cittaṁ anuddhaṁseti, taṁ kutettha labbhā, yaṁ me paro anabhiratiṁ vinodetvā abhiratiṁ uppādeyya.	1	
PA_sn_8:1.1.9	Yannūnāhaṁ attanāva attano anabhiratiṁ vinodetvā abhiratiṁ uppādeyyan”ti.	1	
PA_sn_8:1.1.10	Atha kho āyasmā vaṅgīso attanāva attano anabhiratiṁ vinodetvā abhiratiṁ uppādetvā tāyaṁ velāyaṁ imā gāthāyo abhāsi:	1	
PA_sn_8:1.2.1	“Nikkhantaṁ vata maṁ santaṁ,	1	
PA_sn_8:1.2.2	agārasmānagāriyaṁ;	1	
PA_sn_8:1.2.3	Vitakkā upadhāvanti,	1	
PA_sn_8:1.2.4	pagabbhā kaṇhato ime.	1	
PA_sn_8:1.3.1	Uggaputtā mahissāsā,	1	
PA_sn_8:1.3.2	sikkhitā daḷhadhammino;	1	
PA_sn_8:1.3.3	Samantā parikireyyuṁ,	1	
PA_sn_8:1.3.4	sahassaṁ apalāyinaṁ.	1	
PA_sn_8:1.4.1	Sacepi etato bhiyyo,	1	
PA_sn_8:1.4.2	āgamissanti itthiyo;	1	
PA_sn_8:1.4.3	Neva maṁ byādhayissanti,	1	
PA_sn_8:1.4.4	dhamme samhi patiṭṭhitaṁ.	1	
PA_sn_8:1.5.1	Sakkhī hi me sutaṁ etaṁ,	1	
PA_sn_8:1.5.2	buddhassādiccabandhuno;	1	
PA_sn_8:1.5.3	Nibbānagamanaṁ maggaṁ,	1	
PA_sn_8:1.5.4	tattha me nirato mano.	1	
PA_sn_8:1.6.1	Evañce maṁ viharantaṁ,	1	
PA_sn_8:1.6.2	pāpima upagacchasi;	1	
PA_sn_8:1.6.3	Tathā maccu karissāmi,	1	
PA_sn_8:1.6.4	na me maggampi dakkhasī”ti.	1	
PA_sn_8:2.0.1	Saṁyutta Nikāya 8.2	2	
PA_sn_8:2.0.2	1. Vaṅgīsavagga	2	
PA_sn_8:2.0.3	Aratīsutta	2	
PA_sn_8:2.1.1	Ekaṁ samayaṁ …pe… āyasmā vaṅgīso āḷaviyaṁ viharati aggāḷave cetiye āyasmatā nigrodhakappena upajjhāyena saddhiṁ.	2	
PA_sn_8:2.1.2	Tena kho pana samayena āyasmā nigrodhakappo pacchābhattaṁ piṇḍapātapaṭikkanto vihāraṁ pavisati, sāyaṁ vā nikkhamati aparajju vā kāle.	2	
PA_sn_8:2.1.3	Tena kho pana samayena āyasmato vaṅgīsassa anabhirati uppannā hoti, rāgo cittaṁ anuddhaṁseti.	2	
PA_sn_8:2.1.4	Atha kho āyasmato vaṅgīsassa etadahosi:	2	
PA_sn_8:2.1.5	“alābhā vata me, na vata me lābhā; dulladdhaṁ vata me, na vata me suladdhaṁ;	2	
PA_sn_8:2.1.6	yassa me anabhirati uppannā, rāgo cittaṁ anuddhaṁseti; taṁ kutettha labbhā, yaṁ me paro anabhiratiṁ vinodetvā abhiratiṁ uppādeyya.	2	
PA_sn_8:2.1.7	Yannūnāhaṁ attanāva attano anabhiratiṁ vinodetvā abhiratiṁ uppādeyyan”ti.	2	
PA_sn_8:2.1.8	Atha kho āyasmā vaṅgīso attanāva attano anabhiratiṁ vinodetvā abhiratiṁ uppādetvā tāyaṁ velāyaṁ imā gāthāyo abhāsi:	2	
PA_sn_8:2.2.1	“Aratiñca ratiñca pahāya,	2	
PA_sn_8:2.2.2	Sabbaso gehasitañca vitakkaṁ;	2	
PA_sn_8:2.2.3	Vanathaṁ na kareyya kuhiñci,	2	
PA_sn_8:2.2.4	Nibbanatho arato sa hi bhikkhu.	2	
PA_sn_8:2.3.1	Yamidha pathaviñca vehāsaṁ,	2	
PA_sn_8:2.3.2	Rūpagatañca jagatogadhaṁ;	2	
PA_sn_8:2.3.3	Kiñci parijīyati sabbamaniccaṁ,	2	
PA_sn_8:2.3.4	Evaṁ samecca caranti mutattā.	2	
PA_sn_8:2.4.1	Upadhīsu janā gadhitāse,	2	
PA_sn_8:2.4.2	Diṭṭhasute paṭighe ca mute ca;	2	
PA_sn_8:2.4.3	Ettha vinodaya chandamanejo,	2	
PA_sn_8:2.4.4	Yo ettha na limpati taṁ munimāhu.	2	
PA_sn_8:2.5.1	Atha saṭṭhinissitā savitakkā,	2	
PA_sn_8:2.5.2	Puthū janatāya adhammā niviṭṭhā;	2	
PA_sn_8:2.5.3	Na ca vaggagatassa kuhiñci,	2	
PA_sn_8:2.5.4	No pana duṭṭhullabhāṇī sa bhikkhu.	2	
PA_sn_8:2.6.1	Dabbo cirarattasamāhito,	2	
PA_sn_8:2.6.2	Akuhako nipako apihālu;	2	
PA_sn_8:2.6.3	Santaṁ padaṁ ajjhagamā muni paṭicca,	2	
PA_sn_8:2.6.4	Parinibbuto kaṅkhati kālan”ti.	2	
PA_sn_8:3.0.1	Saṁyutta Nikāya 8.3	3	
PA_sn_8:3.0.2	1. Vaṅgīsavagga	3	
PA_sn_8:3.0.3	Pesalasutta	3	
PA_sn_8:3.1.1	Ekaṁ samayaṁ āyasmā vaṅgīso āḷaviyaṁ viharati aggāḷave cetiye āyasmatā nigrodhakappena upajjhāyena saddhiṁ.	3	
PA_sn_8:3.1.2	Tena kho pana samayena āyasmā vaṅgīso attano paṭibhānena aññe pesale bhikkhū atimaññati.	3	
PA_sn_8:3.1.3	Atha kho āyasmato vaṅgīsassa etadahosi:	3	
PA_sn_8:3.1.4	“alābhā vata me, na vata me lābhā; dulladdhaṁ vata me, na vata me suladdhaṁ;	3	
PA_sn_8:3.1.5	yvāhaṁ attano paṭibhānena aññe pesale bhikkhū atimaññāmī”ti.	3	
PA_sn_8:3.1.6	Atha kho āyasmā vaṅgīso attanāva attano vippaṭisāraṁ uppādetvā tāyaṁ velāyaṁ imā gāthāyo abhāsi:	3	
PA_sn_8:3.2.1	“Mānaṁ pajahassu gotama,	3	
PA_sn_8:3.2.2	Mānapathañca pajahassu;	3	
PA_sn_8:3.2.3	Asesaṁ mānapathasmiṁ,	3	
PA_sn_8:3.2.4	Samucchito vippaṭisārīhuvā cirarattaṁ.	3	
PA_sn_8:3.3.1	Makkhena makkhitā pajā,	3	
PA_sn_8:3.3.2	Mānahatā nirayaṁ papatanti;	3	
PA_sn_8:3.3.3	Socanti janā cirarattaṁ,	3	
PA_sn_8:3.3.4	Mānahatā nirayaṁ upapannā.	3	
PA_sn_8:3.4.1	Na hi socati bhikkhu kadāci,	3	
PA_sn_8:3.4.2	Maggajino sammāpaṭipanno;	3	
PA_sn_8:3.4.3	Kittiñca sukhañca anubhoti,	3	
PA_sn_8:3.4.4	Dhammadasoti tamāhu pahitattaṁ.	3	
PA_sn_8:3.5.1	Tasmā akhilodha padhānavā,	3	
PA_sn_8:3.5.2	Nīvaraṇāni pahāya visuddho;	3	
PA_sn_8:3.5.3	Mānañca pahāya asesaṁ,	3	
PA_sn_8:3.5.4	Vijjāyantakaro samitāvī”ti.	3	
PA_sn_8:4.0.1	Saṁyutta Nikāya 8.4	4	
PA_sn_8:4.0.2	1. Vaṅgīsavagga	4	
PA_sn_8:4.0.3	Ānandasutta	4	
PA_sn_8:4.1.1	Ekaṁ samayaṁ āyasmā ānando sāvatthiyaṁ viharati jetavane anāthapiṇḍikassa ārāme.	4	
PA_sn_8:4.1.2	Atha kho āyasmā ānando pubbaṇhasamayaṁ nivāsetvā pattacīvaramādāya sāvatthiṁ piṇḍāya pāvisi āyasmatā vaṅgīsena pacchāsamaṇena.	4	
PA_sn_8:4.1.3	Tena kho pana samayena āyasmato vaṅgīsassa anabhirati uppannā hoti, rāgo cittaṁ anuddhaṁseti.	4	
PA_sn_8:4.1.4	Atha kho āyasmā vaṅgīso āyasmantaṁ ānandaṁ gāthāya ajjhabhāsi:	4	
PA_sn_8:4.2.1	“Kāmarāgena ḍayhāmi,	4	
PA_sn_8:4.2.2	cittaṁ me pariḍayhati;	4	
PA_sn_8:4.2.3	Sādhu nibbāpanaṁ brūhi,	4	
PA_sn_8:4.2.4	anukampāya gotamā”ti.	4	
PA_sn_8:4.3.1	“Saññāya vipariyesā,	4	
PA_sn_8:4.3.2	cittaṁ te pariḍayhati;	4	
PA_sn_8:4.3.3	Nimittaṁ parivajjehi,	4	
PA_sn_8:4.3.4	subhaṁ rāgūpasaṁhitaṁ.	4	
PA_sn_8:4.4.1	Saṅkhāre parato passa,	4	
PA_sn_8:4.4.2	dukkhato mā ca attato;	4	
PA_sn_8:4.4.3	Nibbāpehi mahārāgaṁ,	4	
PA_sn_8:4.4.4	mā ḍayhittho punappunaṁ.	4	
PA_sn_8:4.5.1	Asubhāya cittaṁ bhāvehi,	4	
PA_sn_8:4.5.2	ekaggaṁ susamāhitaṁ;	4	
PA_sn_8:4.5.3	Sati kāyagatā tyatthu,	4	
PA_sn_8:4.5.4	nibbidābahulo bhava.	4	
PA_sn_8:4.6.1	Animittañca bhāvehi,	4	
PA_sn_8:4.6.2	mānānusayamujjaha;	4	
PA_sn_8:4.6.3	Tato mānābhisamayā,	4	
PA_sn_8:4.6.4	upasanto carissasī”ti.	4	
PA_sn_8:5.0.1	Saṁyutta Nikāya 8.5	5	
PA_sn_8:5.0.2	1. Vaṅgīsavagga	5	
PA_sn_8:5.0.3	Subhāsitasutta	5	
PA_sn_8:5.1.1	Sāvatthinidānaṁ.	5	
PA_sn_8:5.1.2	Tatra kho bhagavā bhikkhū āmantesi:	5	
PA_sn_8:5.1.3	“bhikkhavo”ti.	5	
PA_sn_8:5.1.4	“Bhadante”ti te bhikkhū bhagavato paccassosuṁ.	5	
PA_sn_8:5.1.5	Bhagavā etadavoca:	5	
PA_sn_8:5.2.1	“Catūhi, bhikkhave, aṅgehi samannāgatā vācā subhāsitā hoti, no dubbhāsitā; anavajjā ca ananuvajjā ca viññūnaṁ.	5	
PA_sn_8:5.2.2	Katamehi catūhi?	5	
PA_sn_8:5.2.3	Idha, bhikkhave, bhikkhu subhāsitaṁyeva bhāsati no dubbhāsitaṁ, dhammaṁyeva bhāsati no adhammaṁ, piyaṁyeva bhāsati no appiyaṁ, saccaṁyeva bhāsati no alikaṁ.	5	
PA_sn_8:5.2.4	Imehi kho, bhikkhave, catūhi aṅgehi samannāgatā vācā subhāsitā hoti, no dubbhāsitā, anavajjā ca ananuvajjā ca viññūnan”ti.	5	
PA_sn_8:5.2.5	Idamavoca bhagavā.	5	
PA_sn_8:5.2.6	Idaṁ vatvāna sugato athāparaṁ etadavoca satthā:	5	
PA_sn_8:5.3.1	“Subhāsitaṁ uttamamāhu santo,	5	
PA_sn_8:5.3.2	Dhammaṁ bhaṇe nādhammaṁ taṁ dutiyaṁ;	5	
PA_sn_8:5.3.3	Piyaṁ bhaṇe nāppiyaṁ taṁ tatiyaṁ,	5	
PA_sn_8:5.3.4	Saccaṁ bhaṇe nālikaṁ taṁ catutthan”ti.	5	
PA_sn_8:5.4.1	Atha kho āyasmā vaṅgīso uṭṭhāyāsanā ekaṁsaṁ uttarāsaṅgaṁ karitvā yena bhagavā tenañjaliṁ paṇāmetvā bhagavantaṁ etadavoca:	5	
PA_sn_8:5.4.2	“paṭibhāti maṁ, bhagavā, paṭibhāti maṁ, sugatā”ti.	5	
PA_sn_8:5.4.3	“Paṭibhātu taṁ, vaṅgīsā”ti bhagavā avoca.	5	
PA_sn_8:5.4.4	Atha kho āyasmā vaṅgīso bhagavantaṁ sammukhā sāruppāhi gāthāhi abhitthavi:	5	
PA_sn_8:5.5.1	“Tameva vācaṁ bhāseyya,	5	
PA_sn_8:5.5.2	yāyattānaṁ na tāpaye;	5	
PA_sn_8:5.5.3	Pare ca na vihiṁseyya,	5	
PA_sn_8:5.5.4	sā ve vācā subhāsitā.	5	
PA_sn_8:5.6.1	Piyavācaṁva bhāseyya,	5	
PA_sn_8:5.6.2	yā vācā paṭinanditā;	5	
PA_sn_8:5.6.3	Yaṁ anādāya pāpāni,	5	
PA_sn_8:5.6.4	paresaṁ bhāsate piyaṁ.	5	
PA_sn_8:5.7.1	Saccaṁ ve amatā vācā,	5	
PA_sn_8:5.7.2	esa dhammo sanantano;	5	
PA_sn_8:5.7.3	Sacce atthe ca dhamme ca,	5	
PA_sn_8:5.7.4	āhu santo patiṭṭhitā.	5	
PA_sn_8:5.8.1	Yaṁ buddho bhāsate vācaṁ,	5	
PA_sn_8:5.8.2	khemaṁ nibbānapattiyā;	5	
PA_sn_8:5.8.3	Dukkhassantakiriyāya,	5	
PA_sn_8:5.8.4	sā ve vācānamuttamā”ti.	5	
PA_sn_8:6.0.1	Saṁyutta Nikāya 8.6	6	
PA_sn_8:6.0.2	1. Vaṅgīsavagga	6	
PA_sn_8:6.0.3	Sāriputtasutta	6	
PA_sn_8:6.1.1	Ekaṁ samayaṁ āyasmā sāriputto sāvatthiyaṁ viharati jetavane anāthapiṇḍikassa ārāme.	6	
PA_sn_8:6.1.2	Tena kho pana samayena āyasmā sāriputto bhikkhū dhammiyā kathāya sandasseti samādapeti samuttejeti sampahaṁseti poriyā vācāya vissaṭṭhāya anelagalāya atthassa viññāpaniyā.	6	
PA_sn_8:6.1.3	Te ca bhikkhū aṭṭhiṁ katvā manasi katvā sabbacetasā samannāharitvā ohitasotā dhammaṁ suṇanti.	6	
PA_sn_8:6.1.4	Atha kho āyasmato vaṅgīsassa etadahosi:	6	
PA_sn_8:6.1.5	“ayaṁ kho āyasmā sāriputto bhikkhū dhammiyā kathāya sandasseti samādapeti samuttejeti sampahaṁseti poriyā vācāya vissaṭṭhāya anelagalāya atthassa viññāpaniyā.	6	
PA_sn_8:6.1.6	Te ca bhikkhū aṭṭhiṁ katvā manasi katvā sabbacetasā samannāharitvā ohitasotā dhammaṁ suṇanti.	6	
PA_sn_8:6.1.7	Yannūnāhaṁ āyasmantaṁ sāriputtaṁ sammukhā sāruppāhi gāthāhi abhitthaveyyan”ti.	6	
PA_sn_8:6.2.1	Atha kho āyasmā vaṅgīso uṭṭhāyāsanā ekaṁsaṁ uttarāsaṅgaṁ karitvā yenāyasmā sāriputto tenañjaliṁ paṇāmetvā āyasmantaṁ sāriputtaṁ etadavoca:	6	
PA_sn_8:6.2.2	“paṭibhāti maṁ, āvuso sāriputta, paṭibhāti maṁ, āvuso sāriputtā”ti.	6	
PA_sn_8:6.2.3	“Paṭibhātu taṁ, āvuso vaṅgīsā”ti.	6	
PA_sn_8:6.2.4	Atha kho āyasmā vaṅgīso āyasmantaṁ sāriputtaṁ sammukhā sāruppāhi gāthāhi abhitthavi:	6	
PA_sn_8:6.3.1	“Gambhīrapañño medhāvī,	6	
PA_sn_8:6.3.2	maggāmaggassa kovido;	6	
PA_sn_8:6.3.3	Sāriputto mahāpañño,	6	
PA_sn_8:6.3.4	dhammaṁ deseti bhikkhunaṁ.	6	
PA_sn_8:6.4.1	Saṅkhittenapi deseti,	6	
PA_sn_8:6.4.2	vitthārenapi bhāsati;	6	
PA_sn_8:6.4.3	Sāḷikāyiva nigghoso,	6	
PA_sn_8:6.4.4	paṭibhānaṁ udīrayi.	6	
PA_sn_8:6.5.1	Tassa taṁ desayantassa,	6	
PA_sn_8:6.5.2	suṇanti madhuraṁ giraṁ;	6	
PA_sn_8:6.5.3	Sarena rajanīyena,	6	
PA_sn_8:6.5.4	savanīyena vaggunā;	6	
PA_sn_8:6.5.5	Udaggacittā muditā,	6	
PA_sn_8:6.5.6	sotaṁ odhenti bhikkhavo”ti.	6	
PA_sn_8:7.0.1	Saṁyutta Nikāya 8.7	7	
PA_sn_8:7.0.2	1. Vaṅgīsavagga	7	
PA_sn_8:7.0.3	Pavāraṇāsutta	7	
PA_sn_8:7.1.1	Ekaṁ samayaṁ bhagavā sāvatthiyaṁ viharati pubbārāme migāramātupāsāde mahatā bhikkhusaṅghena saddhiṁ pañcamattehi bhikkhusatehi sabbeheva arahantehi.	7	
PA_sn_8:7.1.2	Tena kho pana samayena bhagavā tadahuposathe pannarase pavāraṇāya bhikkhusaṅghaparivuto abbhokāse nisinno hoti.	7	
PA_sn_8:7.1.3	Atha kho bhagavā tuṇhībhūtaṁ bhikkhusaṅghaṁ anuviloketvā bhikkhū āmantesi:	7	
PA_sn_8:7.1.4	“handa dāni, bhikkhave, pavāremi vo.	7	
PA_sn_8:7.1.5	Na ca me kiñci garahatha kāyikaṁ vā vācasikaṁ vā”ti.	7	
PA_sn_8:7.2.1	Evaṁ vutte, āyasmā sāriputto uṭṭhāyāsanā ekaṁsaṁ uttarāsaṅgaṁ karitvā yena bhagavā tenañjaliṁ paṇāmetvā bhagavantaṁ etadavoca:	7	
PA_sn_8:7.2.2	“na kho mayaṁ, bhante, bhagavato kiñci garahāma kāyikaṁ vā vācasikaṁ vā.	7	
PA_sn_8:7.2.3	Bhagavā hi, bhante, anuppannassa maggassa uppādetā, asañjātassa maggassa sañjanetā, anakkhātassa maggassa akkhātā, maggaññū maggavidū maggakovido.	7	
PA_sn_8:7.2.4	Maggānugā ca, bhante, etarahi sāvakā viharanti pacchā samannāgatā;	7	
PA_sn_8:7.2.5	ahañca kho, bhante, bhagavantaṁ pavāremi.	7	
PA_sn_8:7.2.6	Na ca me bhagavā kiñci garahati kāyikaṁ vā vācasikaṁ vā”ti.	7	
PA_sn_8:7.3.1	“Na khvāhaṁ te, sāriputta, kiñci garahāmi kāyikaṁ vā vācasikaṁ vā.	7	
PA_sn_8:7.3.2_0	Paṇḍito tvaṁ, sāriputta, mahāpañño tvaṁ, sāriputta, puthupañño tvaṁ, sāriputta, hāsapañño	7	
PA_sn_8:7.3.2_1	tvaṁ, sāriputta, javanapañño tvaṁ, sāriputta, tikkhapañño tvaṁ, sāriputta, nibbedhikapañño tvaṁ, sāriputta.	7	
PA_sn_8:7.3.3	Seyyathāpi, sāriputta, rañño cakkavattissa jeṭṭhaputto pitarā pavattitaṁ cakkaṁ sammadeva anuppavatteti;	7	
PA_sn_8:7.3.4	evameva kho tvaṁ, sāriputta, mayā anuttaraṁ dhammacakkaṁ pavattitaṁ sammadeva anuppavattesī”ti.	7	
PA_sn_8:7.4.1	“No ce kira me, bhante, bhagavā kiñci garahati kāyikaṁ vā vācasikaṁ vā.	7	
PA_sn_8:7.4.2	Imesaṁ pana, bhante, bhagavā pañcannaṁ bhikkhusatānaṁ na kiñci garahati kāyikaṁ vā vācasikaṁ vā”ti.	7	
PA_sn_8:7.4.3	“Imesampi khvāhaṁ, sāriputta, pañcannaṁ bhikkhusatānaṁ na kiñci garahāmi kāyikaṁ vā vācasikaṁ vā.	7	
PA_sn_8:7.4.4	Imesañhi, sāriputta, pañcannaṁ bhikkhusatānaṁ saṭṭhi bhikkhū tevijjā, saṭṭhi bhikkhū chaḷabhiññā, saṭṭhi bhikkhū ubhatobhāgavimuttā, atha itare paññāvimuttā”ti.	7	
PA_sn_8:7.5.1	Atha kho āyasmā vaṅgīso uṭṭhāyāsanā ekaṁsaṁ uttarāsaṅgaṁ karitvā yena bhagavā tenañjaliṁ paṇāmetvā bhagavantaṁ etadavoca:	7	
PA_sn_8:7.5.2	“paṭibhāti maṁ, bhagavā, paṭibhāti maṁ, sugatā”ti.	7	
PA_sn_8:7.5.3	“Paṭibhātu taṁ, vaṅgīsā”ti bhagavā avoca.	7	
PA_sn_8:7.5.4	Atha kho āyasmā vaṅgīso bhagavantaṁ sammukhā sāruppāhi gāthāhi abhitthavi:	7	
PA_sn_8:7.6.1	“Ajja pannarase visuddhiyā,	7	
PA_sn_8:7.6.2	Bhikkhū pañcasatā samāgatā;	7	
PA_sn_8:7.6.3	Saṁyojanabandhanacchidā,	7	
PA_sn_8:7.6.4	Anīghā khīṇapunabbhavā isī.	7	
PA_sn_8:7.7.1	Cakkavattī yathā rājā,	7	
PA_sn_8:7.7.2	amaccaparivārito;	7	
PA_sn_8:7.7.3	Samantā anupariyeti,	7	
PA_sn_8:7.7.4	sāgarantaṁ mahiṁ imaṁ.	7	
PA_sn_8:7.8.1	Evaṁ vijitasaṅgāmaṁ,	7	
PA_sn_8:7.8.2	satthavāhaṁ anuttaraṁ;	7	
PA_sn_8:7.8.3	Sāvakā payirupāsanti,	7	
PA_sn_8:7.8.4	tevijjā maccuhāyino.	7	
PA_sn_8:7.9.1	Sabbe bhagavato puttā,	7	
PA_sn_8:7.9.2	palāpettha na vijjati;	7	
PA_sn_8:7.9.3	Taṇhāsallassa hantāraṁ,	7	
PA_sn_8:7.9.4	vande ādiccabandhunan”ti.	7	
PA_sn_8:8.0.1	Saṁyutta Nikāya 8.8	8	
PA_sn_8:8.0.2	1. Vaṅgīsavagga	8	
PA_sn_8:8.0.3	Parosahassasutta	8	
PA_sn_8:8.1.1	Ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme mahatā bhikkhusaṅghena saddhiṁ aḍḍhatelasehi bhikkhusatehi.	8	
PA_sn_8:8.1.2	Tena kho pana samayena bhagavā bhikkhū nibbānapaṭisaṁyuttāya dhammiyā kathāya sandasseti samādapeti samuttejeti sampahaṁseti.	8	
PA_sn_8:8.1.3	Te ca bhikkhū aṭṭhiṁ katvā manasi katvā sabbacetasā samannāharitvā ohitasotā dhammaṁ suṇanti.	8	
PA_sn_8:8.1.4	Atha kho āyasmato vaṅgīsassa etadahosi:	8	
PA_sn_8:8.1.5	“ayaṁ kho bhagavā bhikkhū nibbānapaṭisaṁyuttāya dhammiyā kathāya sandasseti samādapeti samuttejeti sampahaṁseti.	8	
PA_sn_8:8.1.6	Te ca bhikkhū aṭṭhiṁ katvā manasi katvā sabbacetasā samannāharitvā ohitasotā dhammaṁ suṇanti.	8	
PA_sn_8:8.1.7	Yannūnāhaṁ bhagavantaṁ sammukhā sāruppāhi gāthāhi abhitthaveyyan”ti.	8	
PA_sn_8:8.2.1	Atha kho āyasmā vaṅgīso uṭṭhāyāsanā ekaṁsaṁ uttarāsaṅgaṁ karitvā yena bhagavā tenañjaliṁ paṇāmetvā bhagavantaṁ etadavoca:	8	
PA_sn_8:8.2.2	“paṭibhāti maṁ, bhagavā, paṭibhāti maṁ, sugatā”ti.	8	
PA_sn_8:8.2.3	“Paṭibhātu taṁ, vaṅgīsā”ti bhagavā avoca.	8	
PA_sn_8:8.2.4	Atha kho āyasmā vaṅgīso bhagavantaṁ sammukhā sāruppāhi gāthāhi abhitthavi:	8	
PA_sn_8:8.3.1	“Parosahassaṁ bhikkhūnaṁ,	8	
PA_sn_8:8.3.2	sugataṁ payirupāsati;	8	
PA_sn_8:8.3.3	Desentaṁ virajaṁ dhammaṁ,	8	
PA_sn_8:8.3.4	nibbānaṁ akutobhayaṁ.	8	
PA_sn_8:8.4.1	Suṇanti dhammaṁ vimalaṁ,	8	
PA_sn_8:8.4.2	sammāsambuddhadesitaṁ;	8	
PA_sn_8:8.4.3	Sobhati vata sambuddho,	8	
PA_sn_8:8.4.4	bhikkhusaṅghapurakkhato.	8	
PA_sn_8:8.5.1	Nāganāmosi bhagavā,	8	
PA_sn_8:8.5.2	isīnaṁ isisattamo;	8	
PA_sn_8:8.5.3	Mahāmeghova hutvāna,	8	
PA_sn_8:8.5.4	sāvake abhivassati.	8	
PA_sn_8:8.6.1	Divāvihārā nikkhamma,	8	
PA_sn_8:8.6.2	satthudassanakamyatā;	8	
PA_sn_8:8.6.3	Sāvako te mahāvīra,	8	
PA_sn_8:8.6.4	pāde vandati vaṅgiso”ti.	8	
PA_sn_8:8.7.1	“Kiṁ nu te, vaṅgīsa, imā gāthāyo pubbe parivitakkitā, udāhu ṭhānasova taṁ paṭibhantī”ti?	8	
PA_sn_8:8.7.2	“Na kho me, bhante, imā gāthāyo pubbe parivitakkitā, atha kho ṭhānasova maṁ paṭibhantī”ti.	8	
PA_sn_8:8.7.3	“Tena hi taṁ, vaṅgīsa, bhiyyoso mattāya pubbe aparivitakkitā gāthāyo paṭibhantū”ti.	8	
PA_sn_8:8.7.4	“Evaṁ, bhante”ti kho āyasmā vaṅgīso bhagavato paṭissutvā bhiyyoso mattāya bhagavantaṁ pubbe aparivitakkitāhi gāthāhi abhitthavi:	8	
PA_sn_8:8.8.1	“Ummaggapathaṁ mārassa abhibhuyya,	8	
PA_sn_8:8.8.2	Carasi pabhijja khilāni;	8	
PA_sn_8:8.8.3	Taṁ passatha bandhapamuñcakaraṁ,	8	
PA_sn_8:8.8.4	Asitaṁ bhāgaso pavibhajaṁ.	8	
PA_sn_8:8.9.1	Oghassa nittharaṇatthaṁ,	8	
PA_sn_8:8.9.2	Anekavihitaṁ maggaṁ akkhāsi;	8	
PA_sn_8:8.9.3	Tasmiñce amate akkhāte,	8	
PA_sn_8:8.9.4	Dhammaddasā ṭhitā asaṁhīrā.	8	
PA_sn_8:8.10.1	Pajjotakaro ativijjha,	8	
PA_sn_8:8.10.2	Sabbaṭṭhitīnaṁ atikkamamaddasa;	8	
PA_sn_8:8.10.3	Ñatvā ca sacchikatvā ca,	8	
PA_sn_8:8.10.4	Aggaṁ so desayi dasaddhānaṁ.	8	
PA_sn_8:8.11.1	Evaṁ sudesite dhamme,	8	
PA_sn_8:8.11.2	Ko pamādo vijānataṁ dhammaṁ;	8	
PA_sn_8:8.11.3	Tasmā hi tassa bhagavato sāsane,	8	
PA_sn_8:8.11.4	Appamatto sadā namassamanusikkhe”ti.	8	
PA_sn_8:9.0.1	Saṁyutta Nikāya 8.9	9	
PA_sn_8:9.0.2	1. Vaṅgīsavagga	9	
PA_sn_8:9.0.3	Koṇḍaññasutta	9	
PA_sn_8:9.1.1	Ekaṁ samayaṁ bhagavā rājagahe viharati veḷuvane kalandakanivāpe.	9	
PA_sn_8:9.1.2_0	Atha kho āyasmā aññāsikoṇḍañño sucirasseva yena bhagavā tenupasaṅkami; upasaṅkamitvā	9	
PA_sn_8:9.1.2_1	bhagavato pādesu sirasā nipatitvā bhagavato pādāni mukhena ca paricumbati, pāṇīhi	9	
PA_sn_8:9.1.2_2	ca parisambāhati, nāmañca sāveti:	9	
PA_sn_8:9.1.3	“koṇḍaññohaṁ, bhagavā, koṇḍaññohaṁ, sugatā”ti.	9	
PA_sn_8:9.1.4	Atha kho āyasmato vaṅgīsassa etadahosi:	9	
PA_sn_8:9.1.5_0	“ayaṁ kho āyasmā aññāsikoṇḍañño sucirasseva yena bhagavā tenupasaṅkami; upasaṅkamitvā	9	
PA_sn_8:9.1.5_1	bhagavato pādesu sirasā nipatitvā bhagavato pādāni mukhena ca paricumbati, pāṇīhi	9	
PA_sn_8:9.1.5_2	ca parisambāhati, nāmañca sāveti:	9	
PA_sn_8:9.1.6	‘koṇḍaññohaṁ, bhagavā, koṇḍaññohaṁ, sugatā’ti.	9	
PA_sn_8:9.1.7	Yannūnāhaṁ āyasmantaṁ aññāsikoṇḍaññaṁ bhagavato sammukhā sāruppāhi gāthāhi abhitthaveyyan”ti.	9	
PA_sn_8:9.2.1	Atha kho āyasmā vaṅgīso uṭṭhāyāsanā ekaṁsaṁ uttarāsaṅgaṁ karitvā yena bhagavā tenañjaliṁ paṇāmetvā bhagavantaṁ etadavoca:	9	
PA_sn_8:9.2.2	“paṭibhāti maṁ, bhagavā, paṭibhāti maṁ, sugatā”ti.	9	
PA_sn_8:9.2.3	“Paṭibhātu taṁ, vaṅgīsā”ti bhagavā avoca.	9	
PA_sn_8:9.2.4	Atha kho āyasmā vaṅgīso āyasmantaṁ aññāsikoṇḍaññaṁ bhagavato sammukhā sāruppāhi gāthāhi abhitthavi:	9	
PA_sn_8:9.3.1	“Buddhānubuddho so thero,	9	
PA_sn_8:9.3.2	koṇḍañño tibbanikkamo;	9	
PA_sn_8:9.3.3	Lābhī sukhavihārānaṁ,	9	
PA_sn_8:9.3.4	vivekānaṁ abhiṇhaso.	9	
PA_sn_8:9.4.1	Yaṁ sāvakena pattabbaṁ,	9	
PA_sn_8:9.4.2	satthusāsanakārinā;	9	
PA_sn_8:9.4.3	Sabbassa taṁ anuppattaṁ,	9	
PA_sn_8:9.4.4	appamattassa sikkhato.	9	
PA_sn_8:9.5.1	Mahānubhāvo tevijjo,	9	
PA_sn_8:9.5.2	cetopariyāyakovido;	9	
PA_sn_8:9.5.3	Koṇḍañño buddhadāyādo,	9	
PA_sn_8:9.5.4	pāde vandati satthuno”ti.	9	
PA_sn_8:10.0.1	Saṁyutta Nikāya 8.10	10	
PA_sn_8:10.0.2	1. Vaṅgīsavagga	10	
PA_sn_8:10.0.3	Moggallānasutta	10	
PA_sn_8:10.1.1	Ekaṁ samayaṁ bhagavā rājagahe viharati isigilipasse kāḷasilāyaṁ mahatā bhikkhusaṅghena saddhiṁ pañcamattehi bhikkhusatehi sabbeheva arahantehi.	10	
PA_sn_8:10.1.2	Tesaṁ sudaṁ āyasmā mahāmoggallāno cetasā cittaṁ samannesati vippamuttaṁ nirupadhiṁ.	10	
PA_sn_8:10.1.3	Atha kho āyasmato vaṅgīsassa etadahosi:	10	
PA_sn_8:10.1.4	“ayaṁ kho bhagavā rājagahe viharati isigilipasse kāḷasilāyaṁ mahatā bhikkhusaṅghena saddhiṁ pañcamattehi bhikkhusatehi sabbeheva arahantehi.	10	
PA_sn_8:10.1.5	Tesaṁ sudaṁ āyasmā mahāmoggallāno cetasā cittaṁ samannesati vippamuttaṁ nirupadhiṁ.	10	
PA_sn_8:10.1.6	Yannūnāhaṁ āyasmantaṁ mahāmoggallānaṁ bhagavato sammukhā sāruppāhi gāthāhi abhitthaveyyan”ti.	10	
PA_sn_8:10.2.1	Atha kho āyasmā vaṅgīso uṭṭhāyāsanā ekaṁsaṁ uttarāsaṅgaṁ karitvā yena bhagavā tenañjaliṁ paṇāmetvā bhagavantaṁ etadavoca:	10	
PA_sn_8:10.2.2	“paṭibhāti maṁ, bhagavā, paṭibhāti maṁ, sugatā”ti.	10	
PA_sn_8:10.2.3	“Paṭibhātu taṁ, vaṅgīsā”ti bhagavā avoca.	10	
PA_sn_8:10.2.4	Atha kho āyasmā vaṅgīso āyasmantaṁ mahāmoggallānaṁ bhagavato sammukhā sāruppāhi gāthāhi abhitthavi:	10	
PA_sn_8:10.3.1	“Nagassa passe āsīnaṁ,	10	
PA_sn_8:10.3.2	muniṁ dukkhassa pāraguṁ;	10	
PA_sn_8:10.3.3	Sāvakā payirupāsanti,	10	
PA_sn_8:10.3.4	tevijjā maccuhāyino.	10	
PA_sn_8:10.4.1	Te cetasā anupariyeti,	10	
PA_sn_8:10.4.2	Moggallāno mahiddhiko;	10	
PA_sn_8:10.4.3	Cittaṁ nesaṁ samannesaṁ,	10	
PA_sn_8:10.4.4	Vippamuttaṁ nirūpadhiṁ.	10	
PA_sn_8:10.5.1	Evaṁ sabbaṅgasampannaṁ,	10	
PA_sn_8:10.5.2	Muniṁ dukkhassa pāraguṁ;	10	
PA_sn_8:10.5.3	Anekākārasampannaṁ,	10	
PA_sn_8:10.5.4	Payirupāsanti gotaman”ti.	10	
PA_sn_8:11.0.1	Saṁyutta Nikāya 8.11	11	
PA_sn_8:11.0.2	1. Vaṅgīsavagga	11	
PA_sn_8:11.0.3	Gaggarāsutta	11	
PA_sn_8:11.1.1_0	Ekaṁ samayaṁ bhagavā campāyaṁ viharati gaggarāya pokkharaṇiyā tīre mahatā bhikkhusaṅghena	11	
PA_sn_8:11.1.1_1	saddhiṁ pañcamattehi bhikkhusatehi sattahi ca upāsakasatehi sattahi ca upāsikāsatehi	11	
PA_sn_8:11.1.1_2	anekehi ca devatāsahassehi.	11	
PA_sn_8:11.1.2	Tyāssudaṁ bhagavā atirocati vaṇṇena ceva yasasā ca.	11	
PA_sn_8:11.1.3	Atha kho āyasmato vaṅgīsassa etadahosi:	11	
PA_sn_8:11.1.4_0	“ayaṁ kho bhagavā campāyaṁ viharati gaggarāya pokkharaṇiyā tīre mahatā bhikkhusaṅghena	11	
PA_sn_8:11.1.4_1	saddhiṁ pañcamattehi bhikkhusatehi sattahi ca upāsakasatehi sattahi ca upāsikāsatehi	11	
PA_sn_8:11.1.4_2	anekehi ca devatāsahassehi.	11	
PA_sn_8:11.1.5	Tyāssudaṁ bhagavā atirocati vaṇṇena ceva yasasā ca.	11	
PA_sn_8:11.1.6	Yannūnāhaṁ bhagavantaṁ sammukhā sāruppāya gāthāya abhitthaveyyan”ti.	11	
PA_sn_8:11.2.1	Atha kho āyasmā vaṅgīso uṭṭhāyāsanā ekaṁsaṁ uttarāsaṅgaṁ karitvā yena bhagavā tenañjaliṁ paṇāmetvā bhagavantaṁ etadavoca:	11	
PA_sn_8:11.2.2	“paṭibhāti maṁ, bhagavā, paṭibhāti maṁ, sugatā”ti.	11	
PA_sn_8:11.2.3	“Paṭibhātu taṁ, vaṅgīsā”ti bhagavā avoca.	11	
PA_sn_8:11.2.4	Atha kho āyasmā vaṅgīso bhagavantaṁ sammukhā sāruppāya gāthāya abhitthavi:	11	
PA_sn_8:11.3.1	“Cando yathā vigatavalāhake nabhe,	11	
PA_sn_8:11.3.2	Virocati vigatamalova bhāṇumā;	11	
PA_sn_8:11.3.3	Evampi aṅgīrasa tvaṁ mahāmuni,	11	
PA_sn_8:11.3.4	Atirocasi yasasā sabbalokan”ti.	11	
PA_sn_8:12.0.1	Saṁyutta Nikāya 8.12	12	
PA_sn_8:12.0.2	1. Vaṅgīsavagga	12	
PA_sn_8:12.0.3	Vaṅgīsasutta	12	
PA_sn_8:12.1.1	Ekaṁ samayaṁ āyasmā vaṅgīso sāvatthiyaṁ viharati jetavane anāthapiṇḍikassa ārāme.	12	
PA_sn_8:12.1.2	Tena kho pana samayena āyasmā vaṅgīso aciraarahattappatto hutvā vimuttisukhaṁ paṭisaṁvedī tāyaṁ velāyaṁ imā gāthāyo abhāsi:	12	
PA_sn_8:12.2.1	“Kāveyyamattā vicarimha pubbe,	12	
PA_sn_8:12.2.2	Gāmā gāmaṁ purā puraṁ;	12	
PA_sn_8:12.2.3	Athaddasāma sambuddhaṁ,	12	
PA_sn_8:12.2.4	Saddhā no upapajjatha.	12	
PA_sn_8:12.3.1	So me dhammamadesesi,	12	
PA_sn_8:12.3.2	khandhāyatanadhātuyo;	12	
PA_sn_8:12.3.3	Tassāhaṁ dhammaṁ sutvāna,	12	
PA_sn_8:12.3.4	pabbajiṁ anagāriyaṁ.	12	
PA_sn_8:12.4.1	Bahunnaṁ vata atthāya,	12	
PA_sn_8:12.4.2	bodhiṁ ajjhagamā muni;	12	
PA_sn_8:12.4.3	Bhikkhūnaṁ bhikkhunīnañca,	12	
PA_sn_8:12.4.4	ye niyāmagataddasā.	12	
PA_sn_8:12.5.1	Svāgataṁ vata me āsi,	12	
PA_sn_8:12.5.2	mama buddhassa santike;	12	
PA_sn_8:12.5.3	Tisso vijjā anuppattā,	12	
PA_sn_8:12.5.4	kataṁ buddhassa sāsanaṁ.	12	
PA_sn_8:12.6.1	Pubbenivāsaṁ jānāmi,	12	
PA_sn_8:12.6.2	Dibbacakkhuṁ visodhitaṁ;	12	
PA_sn_8:12.6.3	Tevijjo iddhipattomhi,	12	
PA_sn_8:12.6.4	Cetopariyāyakovido”ti.	12	
PA_sn_8:12.7.0	Tassuddānaṁ	12	
PA_sn_8:12.7.1	Nikkhantaṁ arati ceva,	12	
PA_sn_8:12.7.2	pesalā atimaññanā;	12	
PA_sn_8:12.7.3	Ānandena subhāsitā,	12	
PA_sn_8:12.7.4	sāriputtapavāraṇā;	12	
PA_sn_8:12.7.5	Parosahassaṁ koṇḍañño,	12	
PA_sn_8:12.7.6	moggallānena gaggarā;	12	
PA_sn_8:12.7.7	Vaṅgīsena dvādasāti.	12	
PA_sn_8:12.7.8	Vaṅgīsasaṁyuttaṁ samattaṁ.	12	
