segmentnr	original	folio	analyzed
PA_dn_3:0.1	Dīgha Nikāya 3	0	
PA_dn_3:0.2	Ambaṭṭhasutta	0	
PA_dn_3:1.1.1	Evaṁ me sutaṁ—	1	
PA_dn_3:1.1.2	ekaṁ samayaṁ bhagavā kosalesu cārikaṁ caramāno mahatā bhikkhusaṅghena saddhiṁ pañcamattehi bhikkhusatehi yena icchānaṅgalaṁ nāma kosalānaṁ brāhmaṇagāmo tadavasari.	1	
PA_dn_3:1.1.3	Tatra sudaṁ bhagavā icchānaṅgale viharati icchānaṅgalavanasaṇḍe.	1	
PA_dn_3:1.2.0	1. Pokkharasātivatthu	1	
PA_dn_3:1.2.1	Tena kho pana samayena brāhmaṇo pokkharasāti ukkaṭṭhaṁ ajjhāvasati sattussadaṁ satiṇakaṭṭhodakaṁ sadhaññaṁ rājabhoggaṁ raññā pasenadinā kosalena dinnaṁ rājadāyaṁ brahmadeyyaṁ.	1	
PA_dn_3:1.2.2	Assosi kho brāhmaṇo pokkharasāti:	1	
PA_dn_3:1.2.3_0	“samaṇo khalu, bho, gotamo sakyaputto sakyakulā pabbajito kosalesu cārikaṁ caramāno	1	
PA_dn_3:1.2.3_1	mahatā bhikkhusaṅghena saddhiṁ pañcamattehi bhikkhusatehi icchānaṅgalaṁ anuppatto	1	
PA_dn_3:1.2.3_2	icchānaṅgale viharati icchānaṅgalavanasaṇḍe.	1	
PA_dn_3:1.2.4	Taṁ kho pana bhavantaṁ gotamaṁ evaṁ kalyāṇo kittisaddo abbhuggato—	1	
PA_dn_3:1.2.5	‘itipi so bhagavā arahaṁ sammāsambuddho vijjācaraṇasampanno sugato lokavidū anuttaro purisadammasārathi satthā devamanussānaṁ buddho bhagavā.’	1	
PA_dn_3:1.2.6	So imaṁ lokaṁ sadevakaṁ samārakaṁ sabrahmakaṁ sassamaṇabrāhmaṇiṁ pajaṁ sadevamanussaṁ sayaṁ abhiññā sacchikatvā pavedeti.	1	
PA_dn_3:1.2.7	So dhammaṁ deseti ādikalyāṇaṁ majjhekalyāṇaṁ pariyosānakalyāṇaṁ, sātthaṁ sabyañjanaṁ, kevalaparipuṇṇaṁ parisuddhaṁ brahmacariyaṁ pakāseti.	1	
PA_dn_3:1.2.8	Sādhu kho pana tathārūpānaṁ arahataṁ dassanaṁ hotī”ti.	1	
PA_dn_3:1.3.0	2. Ambaṭṭhamāṇava	1	
PA_dn_3:1.3.1_0	Tena kho pana samayena brāhmaṇassa pokkharasātissa ambaṭṭho nāma māṇavo antevāsī	1	
PA_dn_3:1.3.1_1	hoti ajjhāyako mantadharo tiṇṇaṁ vedānaṁ pāragū sanighaṇḍukeṭubhānaṁ sākkharappabhedānaṁ	1	
PA_dn_3:1.3.1_2	itihāsapañcamānaṁ padako veyyākaraṇo lokāyatamahāpurisalakkhaṇesu anavayo anuññātapaṭiññāto	1	
PA_dn_3:1.3.1_3	sake ācariyake tevijjake pāvacane:	1	
PA_dn_3:1.3.2	“yamahaṁ jānāmi taṁ tvaṁ jānāsi;	1	
PA_dn_3:1.3.3	yaṁ tvaṁ jānāsi tamahaṁ jānāmī”ti.	1	
PA_dn_3:1.4.1	Atha kho brāhmaṇo pokkharasāti ambaṭṭhaṁ māṇavaṁ āmantesi:	1	
PA_dn_3:1.4.2_0	“ayaṁ, tāta ambaṭṭha, samaṇo gotamo sakyaputto sakyakulā pabbajito kosalesu cārikaṁ	1	
PA_dn_3:1.4.2_1	caramāno mahatā bhikkhusaṅghena saddhiṁ pañcamattehi bhikkhusatehi icchānaṅgalaṁ	1	
PA_dn_3:1.4.2_2	anuppatto icchānaṅgale viharati icchānaṅgalavanasaṇḍe.	1	
PA_dn_3:1.4.3	Taṁ kho pana bhavantaṁ gotamaṁ evaṁ kalyāṇo kittisaddo abbhuggato:	1	
PA_dn_3:1.4.4	‘itipi so bhagavā, arahaṁ sammāsambuddho vijjācaraṇasampanno sugato lokavidū anuttaro purisadammasārathi satthā devamanussānaṁ buddho bhagavā.	1	
PA_dn_3:1.4.5	So imaṁ lokaṁ sadevakaṁ samārakaṁ sabrahmakaṁ sassamaṇabrāhmaṇiṁ pajaṁ sadevamanussaṁ sayaṁ abhiññā sacchikatvā pavedeti.	1	
PA_dn_3:1.4.6	So dhammaṁ deseti ādikalyāṇaṁ majjhekalyāṇaṁ pariyosānakalyāṇaṁ, sātthaṁ sabyañjanaṁ kevalaparipuṇṇaṁ parisuddhaṁ brahmacariyaṁ pakāseti.	1	
PA_dn_3:1.4.7	Sādhu kho pana tathārūpānaṁ arahataṁ dassanaṁ hotī’ti.	1	
PA_dn_3:1.4.8	Ehi tvaṁ, tāta ambaṭṭha, yena samaṇo gotamo tenupasaṅkama; upasaṅkamitvā samaṇaṁ gotamaṁ jānāhi, yadi vā taṁ bhavantaṁ gotamaṁ tathāsantaṁyeva saddo abbhuggato, yadi vā no tathā.	1	
PA_dn_3:1.4.9	Yadi vā so bhavaṁ gotamo tādiso, yadi vā na tādiso, tathā mayaṁ taṁ bhavantaṁ gotamaṁ vedissāmā”ti.	1	
PA_dn_3:1.5.1_0	“Yathā kathaṁ panāhaṁ, bho, taṁ bhavantaṁ gotamaṁ jānissāmi: ‘yadi vā taṁ bhavantaṁ	1	
PA_dn_3:1.5.1_1	gotamaṁ tathāsantaṁyeva saddo abbhuggato, yadi vā no tathā. Yadi vā so bhavaṁ gotamo	1	
PA_dn_3:1.5.1_2	tādiso, yadi vā na tādiso’”ti?	1	
PA_dn_3:1.5.2	“Āgatāni kho, tāta ambaṭṭha, amhākaṁ mantesu dvattiṁsa mahāpurisalakkhaṇāni, yehi samannāgatassa mahāpurisassa dveyeva gatiyo bhavanti anaññā.	1	
PA_dn_3:1.5.3	Sace agāraṁ ajjhāvasati, rājā hoti cakkavattī dhammiko dhammarājā cāturanto vijitāvī janapadatthāvariyappatto sattaratanasamannāgato.	1	
PA_dn_3:1.5.4	Tassimāni satta ratanāni bhavanti.	1	
PA_dn_3:1.5.5	Seyyathidaṁ—cakkaratanaṁ, hatthiratanaṁ, assaratanaṁ, maṇiratanaṁ, itthiratanaṁ, gahapatiratanaṁ, pariṇāyakaratanameva sattamaṁ.	1	
PA_dn_3:1.5.6	Parosahassaṁ kho panassa puttā bhavanti sūrā vīraṅgarūpā parasenappamaddanā.	1	
PA_dn_3:1.5.7	So imaṁ pathaviṁ sāgarapariyantaṁ adaṇḍena asatthena dhammena abhivijiya ajjhāvasati.	1	
PA_dn_3:1.5.8	Sace kho pana agārasmā anagāriyaṁ pabbajati, arahaṁ hoti sammāsambuddho loke vivaṭṭacchado.	1	
PA_dn_3:1.5.9	Ahaṁ kho pana, tāta ambaṭṭha, mantānaṁ dātā;	1	
PA_dn_3:1.5.10	tvaṁ mantānaṁ paṭiggahetā”ti.	1	
PA_dn_3:1.6.1_0	“Evaṁ, bho”ti kho ambaṭṭho māṇavo brāhmaṇassa pokkharasātissa paṭissutvā uṭṭhāyāsanā	1	
PA_dn_3:1.6.1_1	brāhmaṇaṁ pokkharasātiṁ abhivādetvā padakkhiṇaṁ katvā vaḷavārathamāruyha sambahulehi	1	
PA_dn_3:1.6.1_2	māṇavakehi saddhiṁ yena icchānaṅgalavanasaṇḍo tena pāyāsi.	1	
PA_dn_3:1.6.2	Yāvatikā yānassa bhūmi yānena gantvā yānā paccorohitvā pattikova ārāmaṁ pāvisi.	1	
PA_dn_3:1.7.1	Tena kho pana samayena sambahulā bhikkhū abbhokāse caṅkamanti.	1	
PA_dn_3:1.7.2	Atha kho ambaṭṭho māṇavo yena te bhikkhū tenupasaṅkami; upasaṅkamitvā te bhikkhū etadavoca:	1	
PA_dn_3:1.7.3	“kahaṁ nu kho, bho, etarahi so bhavaṁ gotamo viharati?	1	
PA_dn_3:1.7.4	Tañhi mayaṁ bhavantaṁ gotamaṁ dassanāya idhūpasaṅkantā”ti.	1	
PA_dn_3:1.8.1	Atha kho tesaṁ bhikkhūnaṁ etadahosi:	1	
PA_dn_3:1.8.2	“ayaṁ kho ambaṭṭho māṇavo abhiññātakolañño ceva abhiññātassa ca brāhmaṇassa pokkharasātissa antevāsī.	1	
PA_dn_3:1.8.3	Agaru kho pana bhagavato evarūpehi kulaputtehi saddhiṁ kathāsallāpo hotī”ti.	1	
PA_dn_3:1.8.4	Te ambaṭṭhaṁ māṇavaṁ etadavocuṁ:	1	
PA_dn_3:1.8.5	“eso, ambaṭṭha, vihāro saṁvutadvāro, tena appasaddo upasaṅkamitvā ataramāno āḷindaṁ pavisitvā ukkāsitvā aggaḷaṁ ākoṭehi, vivarissati te bhagavā dvāran”ti.	1	
PA_dn_3:1.9.1	Atha kho ambaṭṭho māṇavo yena so vihāro saṁvutadvāro, tena appasaddo upasaṅkamitvā ataramāno āḷindaṁ pavisitvā ukkāsitvā aggaḷaṁ ākoṭesi. Vivari bhagavā dvāraṁ.	1	
PA_dn_3:1.9.2	Pāvisi ambaṭṭho māṇavo. Māṇavakāpi pavisitvā bhagavatā saddhiṁ sammodiṁsu, sammodanīyaṁ kathaṁ sāraṇīyaṁ vītisāretvā ekamantaṁ nisīdiṁsu.	1	
PA_dn_3:1.9.3	Ambaṭṭho pana māṇavo caṅkamantopi nisinnena bhagavatā kañci kañci kathaṁ sāraṇīyaṁ vītisāreti, ṭhitopi nisinnena bhagavatā kañci kañci kathaṁ sāraṇīyaṁ vītisāreti.	1	
PA_dn_3:1.9.4	Atha kho bhagavā ambaṭṭhaṁ māṇavaṁ etadavoca:	1	
PA_dn_3:1.9.5_0	“evaṁ nu te, ambaṭṭha, brāhmaṇehi vuddhehi mahallakehi ācariyapācariyehi saddhiṁ	1	
PA_dn_3:1.9.5_1	kathāsallāpo hoti, yathayidaṁ caraṁ tiṭṭhaṁ nisinnena mayā kiñci kiñci kathaṁ sāraṇīyaṁ vītisāretī”ti?	1	
PA_dn_3:1.10.0	2.1. Paṭhamaibbhavāda	1	
PA_dn_3:1.10.1	“No hidaṁ, bho gotama.	1	
PA_dn_3:1.10.2_0	Gacchanto vā hi, bho gotama, gacchantena brāhmaṇo brāhmaṇena saddhiṁ sallapitumarahati,	1	
PA_dn_3:1.10.2_1	ṭhito vā hi, bho gotama, ṭhitena brāhmaṇo brāhmaṇena saddhiṁ sallapitumarahati, nisinno	1	
PA_dn_3:1.10.2_2	vā hi, bho gotama, nisinnena brāhmaṇo brāhmaṇena saddhiṁ sallapitumarahati, sayāno	1	
PA_dn_3:1.10.2_3	vā hi, bho gotama, sayānena brāhmaṇo brāhmaṇena saddhiṁ sallapitumarahati.	1	
PA_dn_3:1.10.3	Ye ca kho te, bho gotama, muṇḍakā samaṇakā ibbhā kaṇhā bandhupādāpaccā, tehipi me saddhiṁ evaṁ kathāsallāpo hoti, yathariva bhotā gotamenā”ti.	1	
PA_dn_3:1.11.1	“Atthikavato kho pana te, ambaṭṭha, idhāgamanaṁ ahosi, yāyeva kho panatthāya āgaccheyyātha, tameva atthaṁ sādhukaṁ manasi kareyyātha.	1	
PA_dn_3:1.11.2	Avusitavāyeva kho pana, bho, ayaṁ ambaṭṭho māṇavo vusitamānī kimaññatra avusitattā”ti.	1	
PA_dn_3:1.12.1	Atha kho ambaṭṭho māṇavo bhagavatā avusitavādena vuccamāno kupito anattamano bhagavantaṁyeva khuṁsento bhagavantaṁyeva vambhento bhagavantaṁyeva upavadamāno:	1	
PA_dn_3:1.12.2	“samaṇo ca me bho gotamo pāpito bhavissatī”ti bhagavantaṁ etadavoca:	1	
PA_dn_3:1.12.3	“caṇḍā, bho gotama, sakyajāti;	1	
PA_dn_3:1.12.4	pharusā, bho gotama, sakyajāti;	1	
PA_dn_3:1.12.5	lahusā, bho gotama, sakyajāti;	1	
PA_dn_3:1.12.6	bhassā, bho gotama, sakyajāti;	1	
PA_dn_3:1.12.7	ibbhā santā ibbhā samānā na brāhmaṇe sakkaronti, na brāhmaṇe garuṁ karonti, na brāhmaṇe mānenti, na brāhmaṇe pūjenti, na brāhmaṇe apacāyanti.	1	
PA_dn_3:1.12.8_0	Tayidaṁ, bho gotama, nacchannaṁ, tayidaṁ nappatirūpaṁ, yadime sakyā ibbhā santā ibbhā	1	
PA_dn_3:1.12.8_1	samānā na brāhmaṇe sakkaronti, na brāhmaṇe garuṁ karonti, na brāhmaṇe mānenti, na	1	
PA_dn_3:1.12.8_2	brāhmaṇe pūjenti, na brāhmaṇe apacāyantī”ti.	1	
PA_dn_3:1.12.9	Itiha ambaṭṭho māṇavo idaṁ paṭhamaṁ sakyesu ibbhavādaṁ nipātesi.	1	
PA_dn_3:1.13.0	2.2. Dutiyaibbhavāda	1	
PA_dn_3:1.13.1	“Kiṁ pana te, ambaṭṭha, sakyā aparaddhun”ti?	1	
PA_dn_3:1.13.2	“Ekamidāhaṁ, bho gotama, samayaṁ ācariyassa brāhmaṇassa pokkharasātissa kenacideva karaṇīyena kapilavatthuṁ agamāsiṁ.	1	
PA_dn_3:1.13.3	Yena sakyānaṁ sandhāgāraṁ tenupasaṅkamiṁ.	1	
PA_dn_3:1.13.4_0	Tena kho pana samayena sambahulā sakyā ceva sakyakumārā ca sandhāgāre uccesu āsanesu	1	
PA_dn_3:1.13.4_1	nisinnā honti aññamaññaṁ aṅgulipatodakehi sañjagghantā saṅkīḷantā, aññadatthu mamaññeva	1	
PA_dn_3:1.13.4_2	maññe anujagghantā, na maṁ koci āsanenapi nimantesi.	1	
PA_dn_3:1.13.5_0	Tayidaṁ, bho gotama, nacchannaṁ, tayidaṁ nappatirūpaṁ, yadime sakyā ibbhā santā ibbhā	1	
PA_dn_3:1.13.5_1	samānā na brāhmaṇe sakkaronti, na brāhmaṇe garuṁ karonti, na brāhmaṇe mānenti, na	1	
PA_dn_3:1.13.5_2	brāhmaṇe pūjenti, na brāhmaṇe apacāyantī”ti.	1	
PA_dn_3:1.13.6	Itiha ambaṭṭho māṇavo idaṁ dutiyaṁ sakyesu ibbhavādaṁ nipātesi.	1	
PA_dn_3:1.14.0	2.3. Tatiyaibbhavāda	1	
PA_dn_3:1.14.1	“Laṭukikāpi kho, ambaṭṭha, sakuṇikā sake kulāvake kāmalāpinī hoti.	1	
PA_dn_3:1.14.2	Sakaṁ kho panetaṁ, ambaṭṭha, sakyānaṁ yadidaṁ kapilavatthuṁ, nārahatāyasmā ambaṭṭho imāya appamattāya abhisajjitun”ti.	1	
PA_dn_3:1.14.3	“Cattārome, bho gotama, vaṇṇā—	1	
PA_dn_3:1.14.4	khattiyā brāhmaṇā vessā suddā.	1	
PA_dn_3:1.14.5	Imesañhi, bho gotama, catunnaṁ vaṇṇānaṁ tayo vaṇṇā—	1	
PA_dn_3:1.14.6	khattiyā ca vessā ca suddā ca—	1	
PA_dn_3:1.14.7	aññadatthu brāhmaṇasseva paricārakā sampajjanti.	1	
PA_dn_3:1.14.8_0	Tayidaṁ, bho gotama, nacchannaṁ, tayidaṁ nappatirūpaṁ, yadime sakyā ibbhā santā ibbhā	1	
PA_dn_3:1.14.8_1	samānā na brāhmaṇe sakkaronti, na brāhmaṇe garuṁ karonti, na brāhmaṇe mānenti, na	1	
PA_dn_3:1.14.8_2	brāhmaṇe pūjenti, na brāhmaṇe apacāyantī”ti.	1	
PA_dn_3:1.14.9	Itiha ambaṭṭho māṇavo idaṁ tatiyaṁ sakyesu ibbhavādaṁ nipātesi.	1	
PA_dn_3:1.15.0	2.4. Dāsiputtavāda	1	
PA_dn_3:1.15.1	Atha kho bhagavato etadahosi:	1	
PA_dn_3:1.15.2	“atibāḷhaṁ kho ayaṁ ambaṭṭho māṇavo sakyesu ibbhavādena nimmādeti, yannūnāhaṁ gottaṁ puccheyyan”ti.	1	
PA_dn_3:1.15.3	Atha kho bhagavā ambaṭṭhaṁ māṇavaṁ etadavoca:	1	
PA_dn_3:1.15.4	“kathaṁ gottosi, ambaṭṭhā”ti?	1	
PA_dn_3:1.15.5	“Kaṇhāyanohamasmi, bho gotamā”ti.	1	
PA_dn_3:1.15.6	“Porāṇaṁ kho pana te, ambaṭṭha, mātāpettikaṁ nāmagottaṁ anussarato ayyaputtā sakyā bhavanti; dāsiputto tvamasi sakyānaṁ.	1	
PA_dn_3:1.15.7	Sakyā kho pana, ambaṭṭha, rājānaṁ okkākaṁ pitāmahaṁ dahanti.	1	
PA_dn_3:1.15.8	Bhūtapubbaṁ, ambaṭṭha, rājā okkāko yā sā mahesī piyā manāpā, tassā puttassa rajjaṁ pariṇāmetukāmo jeṭṭhakumāre raṭṭhasmā pabbājesi—	1	
PA_dn_3:1.15.9	okkāmukhaṁ karakaṇḍaṁ hatthinikaṁ sinisūraṁ.	1	
PA_dn_3:1.15.10	Te raṭṭhasmā pabbājitā himavantapasse pokkharaṇiyā tīre mahāsākasaṇḍo, tattha vāsaṁ kappesuṁ.	1	
PA_dn_3:1.15.11	Te jātisambhedabhayā sakāhi bhaginīhi saddhiṁ saṁvāsaṁ kappesuṁ.	1	
PA_dn_3:1.15.12	Atha kho, ambaṭṭha, rājā okkāko amacce pārisajje āmantesi:	1	
PA_dn_3:1.15.13	‘kahaṁ nu kho, bho, etarahi kumārā sammantī’ti?	1	
PA_dn_3:1.15.14	‘Atthi, deva, himavantapasse pokkharaṇiyā tīre mahāsākasaṇḍo, tatthetarahi kumārā sammanti.	1	
PA_dn_3:1.15.15	Te jātisambhedabhayā sakāhi bhaginīhi saddhiṁ saṁvāsaṁ kappentī’ti.	1	
PA_dn_3:1.15.16	Atha kho, ambaṭṭha, rājā okkāko udānaṁ udānesi:	1	
PA_dn_3:1.15.17	‘sakyā vata, bho, kumārā, paramasakyā vata, bho, kumārā’ti.	1	
PA_dn_3:1.15.18	Tadagge kho pana, ambaṭṭha, sakyā paññāyanti; so ca nesaṁ pubbapuriso.	1	
PA_dn_3:1.16.1	Rañño kho pana, ambaṭṭha, okkākassa disā nāma dāsī ahosi.	1	
PA_dn_3:1.16.2	Sā kaṇhaṁ nāma janesi.	1	
PA_dn_3:1.16.3	Jāto kaṇho pabyāhāsi:	1	
PA_dn_3:1.16.4	‘dhovatha maṁ, amma, nahāpetha maṁ amma, imasmā maṁ asucismā parimocetha, atthāya vo bhavissāmī’ti.	1	
PA_dn_3:1.16.5	Yathā kho pana, ambaṭṭha, etarahi manussā pisāce disvā ‘pisācā’ti sañjānanti;	1	
PA_dn_3:1.16.6	evameva kho, ambaṭṭha, tena kho pana samayena manussā pisāce ‘kaṇhā’ti sañjānanti.	1	
PA_dn_3:1.16.7	Te evamāhaṁsu:	1	
PA_dn_3:1.16.8	‘ayaṁ jāto pabyāhāsi, kaṇho jāto, pisāco jāto’ti.	1	
PA_dn_3:1.16.9	Tadagge kho pana, ambaṭṭha, kaṇhāyanā paññāyanti, so ca kaṇhāyanānaṁ pubbapuriso.	1	
PA_dn_3:1.16.10	Iti kho te, ambaṭṭha, porāṇaṁ mātāpettikaṁ nāmagottaṁ anussarato ayyaputtā sakyā bhavanti, dāsiputto tvamasi sakyānan”ti.	1	
PA_dn_3:1.17.1	Evaṁ vutte, te māṇavakā bhagavantaṁ etadavocuṁ:	1	
PA_dn_3:1.17.2	“mā bhavaṁ gotamo ambaṭṭhaṁ atibāḷhaṁ dāsiputtavādena nimmādesi.	1	
PA_dn_3:1.17.3_0	Sujāto ca, bho gotama, ambaṭṭho māṇavo, kulaputto ca ambaṭṭho māṇavo, bahussuto ca	1	
PA_dn_3:1.17.3_1	ambaṭṭho māṇavo, kalyāṇavākkaraṇo ca ambaṭṭho māṇavo, paṇḍito ca ambaṭṭho māṇavo,	1	
PA_dn_3:1.17.3_2	pahoti ca ambaṭṭho māṇavo bhotā gotamena saddhiṁ asmiṁ vacane paṭimantetun”ti.	1	
PA_dn_3:1.18.1	Atha kho bhagavā te māṇavake etadavoca:	1	
PA_dn_3:1.18.2	“sace kho tumhākaṁ māṇavakānaṁ evaṁ hoti:	1	
PA_dn_3:1.18.3_0	‘dujjāto ca ambaṭṭho māṇavo, akulaputto ca ambaṭṭho māṇavo, appassuto ca ambaṭṭho	1	
PA_dn_3:1.18.3_1	māṇavo, akalyāṇavākkaraṇo ca ambaṭṭho māṇavo, duppañño ca ambaṭṭho māṇavo, na ca	1	
PA_dn_3:1.18.3_2	pahoti ambaṭṭho māṇavo samaṇena gotamena saddhiṁ asmiṁ vacane paṭimantetun’ti, tiṭṭhatu	1	
PA_dn_3:1.18.3_3	ambaṭṭho māṇavo, tumhe mayā saddhiṁ mantavho asmiṁ vacane.	1	
PA_dn_3:1.18.4	Sace pana tumhākaṁ māṇavakānaṁ evaṁ hoti:	1	
PA_dn_3:1.18.5_0	‘sujāto ca ambaṭṭho māṇavo, kulaputto ca ambaṭṭho māṇavo, bahussuto ca ambaṭṭho māṇavo,	1	
PA_dn_3:1.18.5_1	kalyāṇavākkaraṇo ca ambaṭṭho māṇavo, paṇḍito ca ambaṭṭho māṇavo, pahoti ca ambaṭṭho	1	
PA_dn_3:1.18.5_2	māṇavo samaṇena gotamena saddhiṁ asmiṁ vacane paṭimantetun’ti, tiṭṭhatha tumhe;	1	
PA_dn_3:1.18.6	ambaṭṭho māṇavo mayā saddhiṁ paṭimantetū”ti.	1	
PA_dn_3:1.19.1_0	“Sujāto ca, bho gotama, ambaṭṭho māṇavo, kulaputto ca ambaṭṭho māṇavo, bahussuto	1	
PA_dn_3:1.19.1_1	ca ambaṭṭho māṇavo, kalyāṇavākkaraṇo ca ambaṭṭho māṇavo, paṇḍito ca ambaṭṭho māṇavo,	1	
PA_dn_3:1.19.1_2	pahoti ca ambaṭṭho māṇavo bhotā gotamena saddhiṁ asmiṁ vacane paṭimantetuṁ, tuṇhī	1	
PA_dn_3:1.19.1_3	mayaṁ bhavissāma, ambaṭṭho māṇavo bhotā gotamena saddhiṁ asmiṁ vacane paṭimantetū”ti.	1	
PA_dn_3:1.20.1	Atha kho bhagavā ambaṭṭhaṁ māṇavaṁ etadavoca:	1	
PA_dn_3:1.20.2	“ayaṁ kho pana te, ambaṭṭha, sahadhammiko pañho āgacchati, akāmā byākātabbo.	1	
PA_dn_3:1.20.3	Sace tvaṁ na byākarissasi, aññena vā aññaṁ paṭicarissasi, tuṇhī vā bhavissasi, pakkamissasi vā ettheva te sattadhā muddhā phalissati.	1	
PA_dn_3:1.20.4	Taṁ kiṁ maññasi, ambaṭṭha,	1	
PA_dn_3:1.20.5	kinti te sutaṁ brāhmaṇānaṁ vuddhānaṁ mahallakānaṁ ācariyapācariyānaṁ bhāsamānānaṁ kutopabhutikā kaṇhāyanā, ko ca kaṇhāyanānaṁ pubbapuriso”ti?	1	
PA_dn_3:1.20.6	Evaṁ vutte, ambaṭṭho māṇavo tuṇhī ahosi.	1	
PA_dn_3:1.20.7	Dutiyampi kho bhagavā ambaṭṭhaṁ māṇavaṁ etadavoca:	1	
PA_dn_3:1.20.8	“taṁ kiṁ maññasi, ambaṭṭha, kinti te sutaṁ brāhmaṇānaṁ vuddhānaṁ mahallakānaṁ ācariyapācariyānaṁ bhāsamānānaṁ kutopabhutikā kaṇhāyanā, ko ca kaṇhāyanānaṁ pubbapuriso”ti?	1	
PA_dn_3:1.20.9	Dutiyampi kho ambaṭṭho māṇavo tuṇhī ahosi.	1	
PA_dn_3:1.20.10	Atha kho bhagavā ambaṭṭhaṁ māṇavaṁ etadavoca:	1	
PA_dn_3:1.20.11	“byākarohi dāni, ambaṭṭha, na dāni, te tuṇhībhāvassa kālo.	1	
PA_dn_3:1.20.12	Yo kho, ambaṭṭha, tathāgatena yāvatatiyakaṁ sahadhammikaṁ pañhaṁ puṭṭho na byākaroti, etthevassa sattadhā muddhā phalissatī”ti.	1	
PA_dn_3:1.21.1	Tena kho pana samayena vajirapāṇī yakkho mahantaṁ ayokūṭaṁ ādāya ādittaṁ sampajjalitaṁ sajotibhūtaṁ ambaṭṭhassa māṇavassa upari vehāsaṁ ṭhito hoti:	1	
PA_dn_3:1.21.2	“sacāyaṁ ambaṭṭho māṇavo bhagavatā yāvatatiyakaṁ sahadhammikaṁ pañhaṁ puṭṭho na byākarissati, etthevassa sattadhā muddhaṁ phālessāmī”ti.	1	
PA_dn_3:1.21.3	Taṁ kho pana vajirapāṇiṁ yakkhaṁ bhagavā ceva passati ambaṭṭho ca māṇavo.	1	
PA_dn_3:1.21.4	Atha kho ambaṭṭho māṇavo bhīto saṁviggo lomahaṭṭhajāto bhagavantaṁyeva tāṇaṁ gavesī bhagavantaṁyeva leṇaṁ gavesī bhagavantaṁyeva saraṇaṁ gavesī upanisīditvā bhagavantaṁ etadavoca:	1	
PA_dn_3:1.21.5	“kimetaṁ bhavaṁ gotamo āha?	1	
PA_dn_3:1.21.6	Punabhavaṁ gotamo bravitū”ti.	1	
PA_dn_3:1.21.7	“Taṁ kiṁ maññasi, ambaṭṭha,	1	
PA_dn_3:1.21.8	kinti te sutaṁ brāhmaṇānaṁ vuddhānaṁ mahallakānaṁ ācariyapācariyānaṁ bhāsamānānaṁ kutopabhutikā kaṇhāyanā, ko ca kaṇhāyanānaṁ pubbapuriso”ti?	1	
PA_dn_3:1.21.9	“Evameva me, bho gotama, sutaṁ yatheva bhavaṁ gotamo āha.	1	
PA_dn_3:1.21.10	Tatopabhutikā kaṇhāyanā;	1	
PA_dn_3:1.21.11	so ca kaṇhāyanānaṁ pubbapuriso”ti.	1	
PA_dn_3:1.22.0	2.5. Ambaṭṭhavaṁsakathā	1	
PA_dn_3:1.22.1	Evaṁ vutte, te māṇavakā unnādino uccāsaddamahāsaddā ahesuṁ:	1	
PA_dn_3:1.22.2_0	“dujjāto kira, bho, ambaṭṭho māṇavo; akulaputto kira, bho, ambaṭṭho māṇavo; dāsiputto	1	
PA_dn_3:1.22.2_1	kira, bho, ambaṭṭho māṇavo sakyānaṁ. Ayyaputtā kira, bho, ambaṭṭhassa māṇavassa sakyā bhavanti.	1	
PA_dn_3:1.22.3	Dhammavādiṁyeva kira mayaṁ samaṇaṁ gotamaṁ apasādetabbaṁ amaññimhā”ti.	1	
PA_dn_3:1.23.1	Atha kho bhagavato etadahosi:	1	
PA_dn_3:1.23.2	“atibāḷhaṁ kho ime māṇavakā ambaṭṭhaṁ māṇavaṁ dāsiputtavādena nimmādenti, yannūnāhaṁ parimoceyyan”ti.	1	
PA_dn_3:1.23.3	Atha kho bhagavā te māṇavake etadavoca:	1	
PA_dn_3:1.23.4	“mā kho tumhe, māṇavakā, ambaṭṭhaṁ māṇavaṁ atibāḷhaṁ dāsiputtavādena nimmādetha.	1	
PA_dn_3:1.23.5	Uḷāro so kaṇho isi ahosi.	1	
PA_dn_3:1.23.6	So dakkhiṇajanapadaṁ gantvā brahmamante adhīyitvā rājānaṁ okkākaṁ upasaṅkamitvā maddarūpiṁ dhītaraṁ yāci.	1	
PA_dn_3:1.23.7	Tassa rājā okkāko:	1	
PA_dn_3:1.23.8	‘ko nevaṁ re ayaṁ mayhaṁ dāsiputto samāno maddarūpiṁ dhītaraṁ yācatī’ti, kupito anattamano khurappaṁ sannayhi.	1	
PA_dn_3:1.23.9	So taṁ khurappaṁ neva asakkhi muñcituṁ, no paṭisaṁharituṁ.	1	
PA_dn_3:1.23.10	Atha kho, māṇavakā, amaccā pārisajjā kaṇhaṁ isiṁ upasaṅkamitvā etadavocuṁ:	1	
PA_dn_3:1.23.11	‘sotthi, bhaddante, hotu rañño;	1	
PA_dn_3:1.23.12	sotthi, bhaddante, hotu rañño’ti.	1	
PA_dn_3:1.23.13	‘Sotthi bhavissati rañño, api ca rājā yadi adho khurappaṁ muñcissati, yāvatā rañño vijitaṁ, ettāvatā pathavī undriyissatī’ti.	1	
PA_dn_3:1.23.14	‘Sotthi, bhaddante, hotu rañño, sotthi janapadassā’ti.	1	
PA_dn_3:1.23.15	‘Sotthi bhavissati rañño, sotthi janapadassa, api ca rājā yadi uddhaṁ khurappaṁ muñcissati, yāvatā rañño vijitaṁ, ettāvatā satta vassāni devo na vassissatī’ti.	1	
PA_dn_3:1.23.16	‘Sotthi, bhaddante, hotu rañño sotthi janapadassa devo ca vassatū’ti.	1	
PA_dn_3:1.23.17	‘Sotthi bhavissati rañño sotthi janapadassa devo ca vassissati, api ca rājā jeṭṭhakumāre khurappaṁ patiṭṭhāpetu, sotthi kumāro pallomo bhavissatī’ti.	1	
PA_dn_3:1.23.18	Atha kho, māṇavakā, amaccā okkākassa ārocesuṁ:	1	
PA_dn_3:1.23.19	‘okkāko jeṭṭhakumāre khurappaṁ patiṭṭhāpetu. Sotthi kumāro pallomo bhavissatī’ti.	1	
PA_dn_3:1.23.20	Atha kho rājā okkāko jeṭṭhakumāre khurappaṁ patiṭṭhapesi, sotthi kumāro pallomo samabhavi.	1	
PA_dn_3:1.23.21	Atha kho tassa rājā okkāko bhīto saṁviggo lomahaṭṭhajāto brahmadaṇḍena tajjito maddarūpiṁ dhītaraṁ adāsi.	1	
PA_dn_3:1.23.22	Mā kho tumhe, māṇavakā, ambaṭṭhaṁ māṇavaṁ atibāḷhaṁ dāsiputtavādena nimmādetha, uḷāro so kaṇho isi ahosī”ti.	1	
PA_dn_3:1.24.0	3. Khattiyaseṭṭhabhāva	1	
PA_dn_3:1.24.1	Atha kho bhagavā ambaṭṭhaṁ māṇavaṁ āmantesi:	1	
PA_dn_3:1.24.2	“Taṁ kiṁ maññasi, ambaṭṭha,	1	
PA_dn_3:1.24.3	idha khattiyakumāro brāhmaṇakaññāya saddhiṁ saṁvāsaṁ kappeyya, tesaṁ saṁvāsamanvāya putto jāyetha.	1	
PA_dn_3:1.24.4	Yo so khattiyakumārena brāhmaṇakaññāya putto uppanno, api nu so labhetha brāhmaṇesu āsanaṁ vā udakaṁ vā”ti?	1	
PA_dn_3:1.24.5	“Labhetha, bho gotama”.	1	
PA_dn_3:1.24.6	“Api nu naṁ brāhmaṇā bhojeyyuṁ saddhe vā thālipāke vā yaññe vā pāhune vā”ti?	1	
PA_dn_3:1.24.7	“Bhojeyyuṁ, bho gotama”.	1	
PA_dn_3:1.24.8	“Api nu naṁ brāhmaṇā mante vāceyyuṁ vā no vā”ti?	1	
PA_dn_3:1.24.9	“Vāceyyuṁ, bho gotama”.	1	
PA_dn_3:1.24.10	“Api nussa itthīsu āvaṭaṁ vā assa anāvaṭaṁ vā”ti?	1	
PA_dn_3:1.24.11	“Anāvaṭaṁ hissa, bho gotama”.	1	
PA_dn_3:1.24.12	“Api nu naṁ khattiyā khattiyābhisekena abhisiñceyyun”ti?	1	
PA_dn_3:1.24.13	“No hidaṁ, bho gotama”.	1	
PA_dn_3:1.24.14	“Taṁ kissa hetu”?	1	
PA_dn_3:1.24.15	“Mātito hi, bho gotama, anupapanno”ti.	1	
PA_dn_3:1.25.1	“Taṁ kiṁ maññasi, ambaṭṭha,	1	
PA_dn_3:1.25.2	idha brāhmaṇakumāro khattiyakaññāya saddhiṁ saṁvāsaṁ kappeyya, tesaṁ saṁvāsamanvāya putto jāyetha.	1	
PA_dn_3:1.25.3	Yo so brāhmaṇakumārena khattiyakaññāya putto uppanno, api nu so labhetha brāhmaṇesu āsanaṁ vā udakaṁ vā”ti?	1	
PA_dn_3:1.25.4	“Labhetha, bho gotama”.	1	
PA_dn_3:1.25.5	“Api nu naṁ brāhmaṇā bhojeyyuṁ saddhe vā thālipāke vā yaññe vā pāhune vā”ti?	1	
PA_dn_3:1.25.6	“Bhojeyyuṁ, bho gotama”.	1	
PA_dn_3:1.25.7	“Api nu naṁ brāhmaṇā mante vāceyyuṁ vā no vā”ti?	1	
PA_dn_3:1.25.8	“Vāceyyuṁ, bho gotama”.	1	
PA_dn_3:1.25.9	“Api nussa itthīsu āvaṭaṁ vā assa anāvaṭaṁ vā”ti?	1	
PA_dn_3:1.25.10	“Anāvaṭaṁ hissa, bho gotama”.	1	
PA_dn_3:1.25.11	“Api nu naṁ khattiyā khattiyābhisekena abhisiñceyyun”ti?	1	
PA_dn_3:1.25.12	“No hidaṁ, bho gotama”.	1	
PA_dn_3:1.25.13	“Taṁ kissa hetu”?	1	
PA_dn_3:1.25.14	“Pitito hi, bho gotama, anupapanno”ti.	1	
PA_dn_3:1.26.1	“Iti kho, ambaṭṭha, itthiyā vā itthiṁ karitvā purisena vā purisaṁ karitvā khattiyāva seṭṭhā, hīnā brāhmaṇā.	1	
PA_dn_3:1.26.2	Taṁ kiṁ maññasi, ambaṭṭha,	1	
PA_dn_3:1.26.3	idha brāhmaṇā brāhmaṇaṁ kismiñcideva pakaraṇe khuramuṇḍaṁ karitvā bhassapuṭena vadhitvā raṭṭhā vā nagarā vā pabbājeyyuṁ.	1	
PA_dn_3:1.26.4	Api nu so labhetha brāhmaṇesu āsanaṁ vā udakaṁ vā”ti?	1	
PA_dn_3:1.26.5	“No hidaṁ, bho gotama”.	1	
PA_dn_3:1.26.6	“Api nu naṁ brāhmaṇā bhojeyyuṁ saddhe vā thālipāke vā yaññe vā pāhune vā”ti?	1	
PA_dn_3:1.26.7	“No hidaṁ, bho gotama”.	1	
PA_dn_3:1.26.8	“Api nu naṁ brāhmaṇā mante vāceyyuṁ vā no vā”ti?	1	
PA_dn_3:1.26.9	“No hidaṁ, bho gotama”.	1	
PA_dn_3:1.26.10	“Api nussa itthīsu āvaṭaṁ vā assa anāvaṭaṁ vā”ti?	1	
PA_dn_3:1.26.11	“Āvaṭaṁ hissa, bho gotama”.	1	
PA_dn_3:1.27.1	“Taṁ kiṁ maññasi, ambaṭṭha,	1	
PA_dn_3:1.27.2	idha khattiyā khattiyaṁ kismiñcideva pakaraṇe khuramuṇḍaṁ karitvā bhassapuṭena vadhitvā raṭṭhā vā nagarā vā pabbājeyyuṁ.	1	
PA_dn_3:1.27.3	Api nu so labhetha brāhmaṇesu āsanaṁ vā udakaṁ vā”ti?	1	
PA_dn_3:1.27.4	“Labhetha, bho gotama”.	1	
PA_dn_3:1.27.5	“Api nu naṁ brāhmaṇā bhojeyyuṁ saddhe vā thālipāke vā yaññe vā pāhune vā”ti?	1	
PA_dn_3:1.27.6	“Bhojeyyuṁ, bho gotama”.	1	
PA_dn_3:1.27.7	“Api nu naṁ brāhmaṇā mante vāceyyuṁ vā no vā”ti?	1	
PA_dn_3:1.27.8	“Vāceyyuṁ, bho gotama”.	1	
PA_dn_3:1.27.9	“Api nussa itthīsu āvaṭaṁ vā assa anāvaṭaṁ vā”ti?	1	
PA_dn_3:1.27.10	“Anāvaṭaṁ hissa, bho gotama”.	1	
PA_dn_3:1.27.11	“Ettāvatā kho, ambaṭṭha, khattiyo paramanihīnataṁ patto hoti, yadeva naṁ khattiyā khuramuṇḍaṁ karitvā bhassapuṭena vadhitvā raṭṭhā vā nagarā vā pabbājenti.	1	
PA_dn_3:1.27.12	Iti kho, ambaṭṭha, yadā khattiyo paramanihīnataṁ patto hoti, tadāpi khattiyāva seṭṭhā, hīnā brāhmaṇā.	1	
PA_dn_3:1.28.1	Brahmunā pesā, ambaṭṭha, sanaṅkumārena gāthā bhāsitā:	1	
PA_dn_3:1.28.2	‘Khattiyo seṭṭho janetasmiṁ,	1	
PA_dn_3:1.28.3	ye gottapaṭisārino;	1	
PA_dn_3:1.28.4	Vijjācaraṇasampanno,	1	
PA_dn_3:1.28.5	so seṭṭho devamānuse’ti.	1	
PA_dn_3:1.28.6	Sā kho panesā, ambaṭṭha, brahmunā sanaṅkumārena gāthā sugītā no duggītā, subhāsitā no dubbhāsitā, atthasaṁhitā no anatthasaṁhitā, anumatā mayā.	1	
PA_dn_3:1.28.7	Ahampi hi, ambaṭṭha, evaṁ vadāmi—	1	
PA_dn_3:1.28.8	Khattiyo seṭṭho janetasmiṁ,	1	
PA_dn_3:1.28.9	ye gottapaṭisārino;	1	
PA_dn_3:1.28.10	Vijjācaraṇasampanno,	1	
PA_dn_3:1.28.11	so seṭṭho devamānuse”ti.	1	
PA_dn_3:1.28.12	Bhāṇavāro paṭhamo.	1	
PA_dn_3:2.1.0	4. Vijjācaraṇakathā	2	
PA_dn_3:2.1.1	“Katamaṁ pana taṁ, bho gotama, caraṇaṁ, katamā ca pana sā vijjā”ti?	2	
PA_dn_3:2.1.2	“Na kho, ambaṭṭha, anuttarāya vijjācaraṇasampadāya jātivādo vā vuccati, gottavādo vā vuccati, mānavādo vā vuccati:	2	
PA_dn_3:2.1.3	‘arahasi vā maṁ tvaṁ, na vā maṁ tvaṁ arahasī’ti.	2	
PA_dn_3:2.1.4	Yattha kho, ambaṭṭha, āvāho vā hoti, vivāho vā hoti, āvāhavivāho vā hoti, etthetaṁ vuccati jātivādo vā itipi gottavādo vā itipi mānavādo vā itipi:	2	
PA_dn_3:2.1.5	‘arahasi vā maṁ tvaṁ, na vā maṁ tvaṁ arahasī’ti.	2	
PA_dn_3:2.1.6	Ye hi keci, ambaṭṭha, jātivādavinibaddhā vā gottavādavinibaddhā vā mānavādavinibaddhā vā āvāhavivāhavinibaddhā vā, ārakā te anuttarāya vijjācaraṇasampadāya.	2	
PA_dn_3:2.1.7	Pahāya kho, ambaṭṭha, jātivādavinibaddhañca gottavādavinibaddhañca mānavādavinibaddhañca āvāhavivāhavinibaddhañca anuttarāya vijjācaraṇasampadāya sacchikiriyā hotī”ti.	2	
PA_dn_3:2.2.1	“Katamaṁ pana taṁ, bho gotama, caraṇaṁ, katamā ca sā vijjā”ti?	2	
PA_dn_3:2.2.2	“Idha, ambaṭṭha, tathāgato loke uppajjati arahaṁ sammāsambuddho vijjācaraṇasampanno sugato lokavidū anuttaro purisadammasārathi satthā devamanussānaṁ buddho bhagavā.	2	
PA_dn_3:2.2.3	So imaṁ lokaṁ sadevakaṁ samārakaṁ sabrahmakaṁ sassamaṇabrāhmaṇiṁ pajaṁ sadevamanussaṁ sayaṁ abhiññā sacchikatvā pavedeti.	2	
PA_dn_3:2.2.4	So dhammaṁ deseti ādikalyāṇaṁ majjhekalyāṇaṁ pariyosānakalyāṇaṁ sātthaṁ sabyañjanaṁ kevalaparipuṇṇaṁ parisuddhaṁ brahmacariyaṁ pakāseti.	2	
PA_dn_3:2.2.5	Taṁ dhammaṁ suṇāti gahapati vā gahapatiputto vā aññatarasmiṁ vā kule paccājāto.	2	
PA_dn_3:2.2.6	So taṁ dhammaṁ sutvā tathāgate saddhaṁ paṭilabhati.	2	
PA_dn_3:2.2.7	So tena saddhāpaṭilābhena samannāgato iti paṭisañcikkhati …pe…	2	
PA_dn_3:2.2.8	So vivicceva kāmehi, vivicca akusalehi dhammehi, savitakkaṁ savicāraṁ vivekajaṁ pītisukhaṁ paṭhamaṁ jhānaṁ upasampajja viharati …pe…	2	
PA_dn_3:2.2.9	idampissa hoti caraṇasmiṁ.	2	
PA_dn_3:2.2.10_0	Puna caparaṁ, ambaṭṭha, bhikkhu vitakkavicārānaṁ vūpasamā ajjhattaṁ sampasādanaṁ	2	
PA_dn_3:2.2.10_1	cetaso ekodibhāvaṁ avitakkaṁ avicāraṁ samādhijaṁ pītisukhaṁ dutiyaṁ jhānaṁ upasampajja viharati …pe…	2	
PA_dn_3:2.2.11	idampissa hoti caraṇasmiṁ.	2	
PA_dn_3:2.2.12_0	Puna caparaṁ, ambaṭṭha, bhikkhu pītiyā ca virāgā upekkhako ca viharati sato ca sampajāno,	2	
PA_dn_3:2.2.12_1	sukhañca kāyena paṭisaṁvedeti, yaṁ taṁ ariyā ācikkhanti: ‘upekkhako satimā sukhavihārī’ti,	2	
PA_dn_3:2.2.12_2	tatiyaṁ jhānaṁ upasampajja viharati …pe…	2	
PA_dn_3:2.2.13	idampissa hoti caraṇasmiṁ.	2	
PA_dn_3:2.2.14_0	Puna caparaṁ, ambaṭṭha, bhikkhu sukhassa ca pahānā dukkhassa ca pahānā, pubbeva somanassadomanassānaṁ	2	
PA_dn_3:2.2.14_1	atthaṅgamā adukkhamasukhaṁ upekkhāsatipārisuddhiṁ catutthaṁ jhānaṁ upasampajja viharati …pe…	2	
PA_dn_3:2.2.15	idampissa hoti caraṇasmiṁ.	2	
PA_dn_3:2.2.16	Idaṁ kho taṁ, ambaṭṭha, caraṇaṁ.	2	
PA_dn_3:2.2.17	So evaṁ samāhite citte parisuddhe pariyodāte anaṅgaṇe vigatūpakkilese mudubhūte kammaniye ṭhite āneñjappatte ñāṇadassanāya cittaṁ abhinīharati abhininnāmeti …pe…	2	
PA_dn_3:2.2.18	idampissa hoti vijjāya …pe…	2	
PA_dn_3:2.2.19	nāparaṁ itthattāyāti pajānāti,	2	
PA_dn_3:2.2.20	idampissa hoti vijjāya.	2	
PA_dn_3:2.2.21	Ayaṁ kho sā, ambaṭṭha, vijjā.	2	
PA_dn_3:2.2.22	Ayaṁ vuccati, ambaṭṭha, bhikkhu ‘vijjāsampanno’ itipi, ‘caraṇasampanno’ itipi, ‘vijjācaraṇasampanno’ itipi.	2	
PA_dn_3:2.2.23	Imāya ca, ambaṭṭha, vijjāsampadāya caraṇasampadāya ca aññā vijjāsampadā ca caraṇasampadā ca uttaritarā vā paṇītatarā vā natthi.	2	
PA_dn_3:2.3.0	5. Catuapāyamukha	2	
PA_dn_3:2.3.1	Imāya kho, ambaṭṭha, anuttarāya vijjācaraṇasampadāya cattāri apāyamukhāni bhavanti.	2	
PA_dn_3:2.3.2	Katamāni cattāri?	2	
PA_dn_3:2.3.3	Idha, ambaṭṭha, ekacco samaṇo vā brāhmaṇo vā imaññeva anuttaraṁ vijjācaraṇasampadaṁ anabhisambhuṇamāno khārividhamādāya araññāyatanaṁ ajjhogāhati:	2	
PA_dn_3:2.3.4	‘pavattaphalabhojano bhavissāmī’ti.	2	
PA_dn_3:2.3.5	So aññadatthu vijjācaraṇasampannasseva paricārako sampajjati.	2	
PA_dn_3:2.3.6	Imāya kho, ambaṭṭha, anuttarāya vijjācaraṇasampadāya idaṁ paṭhamaṁ apāyamukhaṁ bhavati.	2	
PA_dn_3:2.3.7_0	Puna caparaṁ, ambaṭṭha, idhekacco samaṇo vā brāhmaṇo vā imañceva anuttaraṁ vijjācaraṇasampadaṁ	2	
PA_dn_3:2.3.7_1	anabhisambhuṇamāno pavattaphalabhojanatañca anabhisambhuṇamāno kudālapiṭakaṁ ādāya	2	
PA_dn_3:2.3.7_2	araññavanaṁ ajjhogāhati:	2	
PA_dn_3:2.3.8	‘kandamūlaphalabhojano bhavissāmī’ti.	2	
PA_dn_3:2.3.9	So aññadatthu vijjācaraṇasampannasseva paricārako sampajjati.	2	
PA_dn_3:2.3.10	Imāya kho, ambaṭṭha, anuttarāya vijjācaraṇasampadāya idaṁ dutiyaṁ apāyamukhaṁ bhavati.	2	
PA_dn_3:2.3.11_0	Puna caparaṁ, ambaṭṭha, idhekacco samaṇo vā brāhmaṇo vā imañceva anuttaraṁ vijjācaraṇasampadaṁ	2	
PA_dn_3:2.3.11_1	anabhisambhuṇamāno pavattaphalabhojanatañca anabhisambhuṇamāno kandamūlaphalabhojanatañca	2	
PA_dn_3:2.3.11_2	anabhisambhuṇamāno gāmasāmantaṁ vā nigamasāmantaṁ vā agyāgāraṁ karitvā aggiṁ paricaranto acchati.	2	
PA_dn_3:2.3.12	So aññadatthu vijjācaraṇasampannasseva paricārako sampajjati.	2	
PA_dn_3:2.3.13	Imāya kho, ambaṭṭha, anuttarāya vijjācaraṇasampadāya idaṁ tatiyaṁ apāyamukhaṁ bhavati.	2	
PA_dn_3:2.3.14_0	Puna caparaṁ, ambaṭṭha, idhekacco samaṇo vā brāhmaṇo vā imaṁ ceva anuttaraṁ vijjācaraṇasampadaṁ	2	
PA_dn_3:2.3.14_1	anabhisambhuṇamāno pavattaphalabhojanatañca anabhisambhuṇamāno kandamūlaphalabhojanatañca	2	
PA_dn_3:2.3.14_2	anabhisambhuṇamāno aggipāricariyañca anabhisambhuṇamāno cātumahāpathe catudvāraṁ	2	
PA_dn_3:2.3.14_3	agāraṁ karitvā acchati:	2	
PA_dn_3:2.3.15	‘yo imāhi catūhi disāhi āgamissati samaṇo vā brāhmaṇo vā, tamahaṁ yathāsatti yathābalaṁ paṭipūjessāmī’ti.	2	
PA_dn_3:2.3.16	So aññadatthu vijjācaraṇasampannasseva paricārako sampajjati.	2	
PA_dn_3:2.3.17	Imāya kho, ambaṭṭha, anuttarāya vijjācaraṇasampadāya idaṁ catutthaṁ apāyamukhaṁ bhavati.	2	
PA_dn_3:2.3.18	Imāya kho, ambaṭṭha, anuttarāya vijjācaraṇasampadāya imāni cattāri apāyamukhāni bhavanti.	2	
PA_dn_3:2.4.1	Taṁ kiṁ maññasi, ambaṭṭha,	2	
PA_dn_3:2.4.2	api nu tvaṁ imāya anuttarāya vijjācaraṇasampadāya sandissasi sācariyako”ti?	2	
PA_dn_3:2.4.3	“No hidaṁ, bho gotama.	2	
PA_dn_3:2.4.4	Kocāhaṁ, bho gotama, sācariyako, kā ca anuttarā vijjācaraṇasampadā?	2	
PA_dn_3:2.4.5	Ārakāhaṁ, bho gotama, anuttarāya vijjācaraṇasampadāya sācariyako”ti.	2	
PA_dn_3:2.4.6	“Taṁ kiṁ maññasi, ambaṭṭha,	2	
PA_dn_3:2.4.7	api nu tvaṁ imañceva anuttaraṁ vijjācaraṇasampadaṁ anabhisambhuṇamāno khārividhamādāya araññavanamajjhogāhasi sācariyako:	2	
PA_dn_3:2.4.8	‘pavattaphalabhojano bhavissāmī’”ti?	2	
PA_dn_3:2.4.9	“No hidaṁ, bho gotama”.	2	
PA_dn_3:2.4.10	“Taṁ kiṁ maññasi, ambaṭṭha,	2	
PA_dn_3:2.4.11	api nu tvaṁ imañceva anuttaraṁ vijjācaraṇasampadaṁ anabhisambhuṇamāno pavattaphalabhojanatañca anabhisambhuṇamāno kudālapiṭakaṁ ādāya araññavanamajjhogāhasi sācariyako:	2	
PA_dn_3:2.4.12	‘kandamūlaphalabhojano bhavissāmī’”ti?	2	
PA_dn_3:2.4.13	“No hidaṁ, bho gotama”.	2	
PA_dn_3:2.4.14	“Taṁ kiṁ maññasi, ambaṭṭha,	2	
PA_dn_3:2.4.15_0	api nu tvaṁ imañceva anuttaraṁ vijjācaraṇasampadaṁ anabhisambhuṇamāno pavattaphalabhojanatañca	2	
PA_dn_3:2.4.15_1	anabhisambhuṇamāno kandamūlaphalabhojanatañca anabhisambhuṇamāno gāmasāmantaṁ vā	2	
PA_dn_3:2.4.15_2	nigamasāmantaṁ vā agyāgāraṁ karitvā aggiṁ paricaranto acchasi sācariyako”ti?	2	
PA_dn_3:2.4.16	“No hidaṁ, bho gotama”.	2	
PA_dn_3:2.4.17	“Taṁ kiṁ maññasi, ambaṭṭha,	2	
PA_dn_3:2.4.18_0	api nu tvaṁ imañceva anuttaraṁ vijjācaraṇasampadaṁ anabhisambhuṇamāno pavattaphalabhojanatañca	2	
PA_dn_3:2.4.18_1	anabhisambhuṇamāno kandamūlaphalabhojanatañca anabhisambhuṇamāno aggipāricariyañca	2	
PA_dn_3:2.4.18_2	anabhisambhuṇamāno cātumahāpathe catudvāraṁ agāraṁ karitvā acchasi sācariyako:	2	
PA_dn_3:2.4.19	‘yo imāhi catūhi disāhi āgamissati samaṇo vā brāhmaṇo vā, taṁ mayaṁ yathāsatti yathābalaṁ paṭipūjessāmā’”ti?	2	
PA_dn_3:2.4.20	“No hidaṁ, bho gotama”.	2	
PA_dn_3:2.5.1	“Iti kho, ambaṭṭha, imāya ceva tvaṁ anuttarāya vijjācaraṇasampadāya parihīno sācariyako.	2	
PA_dn_3:2.5.2	Ye cime anuttarāya vijjācaraṇasampadāya cattāri apāyamukhāni bhavanti, tato ca tvaṁ parihīno sācariyako.	2	
PA_dn_3:2.5.3	Bhāsitā kho pana te esā, ambaṭṭha, ācariyena brāhmaṇena pokkharasātinā vācā:	2	
PA_dn_3:2.5.4	‘ke ca muṇḍakā samaṇakā ibbhā kaṇhā bandhupādāpaccā, kā ca tevijjānaṁ brāhmaṇānaṁ sākacchā’ti attanā āpāyikopi aparipūramāno.	2	
PA_dn_3:2.5.5	Passa, ambaṭṭha, yāva aparaddhañca te idaṁ ācariyassa brāhmaṇassa pokkharasātissa.	2	
PA_dn_3:2.6.0	6. Pubbakaisibhāvānuyoga	2	
PA_dn_3:2.6.1	Brāhmaṇo kho pana, ambaṭṭha, pokkharasāti rañño pasenadissa kosalassa dattikaṁ bhuñjati.	2	
PA_dn_3:2.6.2	Tassa rājā pasenadi kosalo sammukhībhāvampi na dadāti.	2	
PA_dn_3:2.6.3	Yadāpi tena manteti, tirodussantena manteti.	2	
PA_dn_3:2.6.4	Yassa kho pana, ambaṭṭha, dhammikaṁ payātaṁ bhikkhaṁ paṭiggaṇheyya, kathaṁ tassa rājā pasenadi kosalo sammukhībhāvampi na dadeyya.	2	
PA_dn_3:2.6.5	Passa, ambaṭṭha, yāva aparaddhañca te idaṁ ācariyassa brāhmaṇassa pokkharasātissa.	2	
PA_dn_3:2.7.1	Taṁ kiṁ maññasi, ambaṭṭha,	2	
PA_dn_3:2.7.2	idha rājā pasenadi kosalo hatthigīvāya vā nisinno assapiṭṭhe vā nisinno rathūpatthare vā ṭhito uggehi vā rājaññehi vā kiñcideva mantanaṁ manteyya.	2	
PA_dn_3:2.7.3	So tamhā padesā apakkamma ekamantaṁ tiṭṭheyya.	2	
PA_dn_3:2.7.4	Atha āgaccheyya suddo vā suddadāso vā, tasmiṁ padese ṭhito tadeva mantanaṁ manteyya:	2	
PA_dn_3:2.7.5	‘evampi rājā pasenadi kosalo āha, evampi rājā pasenadi kosalo āhā’ti.	2	
PA_dn_3:2.7.6	Api nu so rājabhaṇitaṁ vā bhaṇati rājamantanaṁ vā manteti?	2	
PA_dn_3:2.7.7	Ettāvatā so assa rājā vā rājamatto vā”ti?	2	
PA_dn_3:2.7.8	“No hidaṁ, bho gotama”.	2	
PA_dn_3:2.8.1_0	“Evameva kho tvaṁ, ambaṭṭha, ye te ahesuṁ brāhmaṇānaṁ pubbakā isayo mantānaṁ kattāro	2	
PA_dn_3:2.8.1_1	mantānaṁ pavattāro, yesamidaṁ etarahi brāhmaṇā porāṇaṁ mantapadaṁ gītaṁ pavuttaṁ	2	
PA_dn_3:2.8.1_2	samihitaṁ, tadanugāyanti tadanubhāsanti bhāsitamanubhāsanti vācitamanuvācenti, seyyathidaṁ—aṭṭhako	2	
PA_dn_3:2.8.1_3	vāmako vāmadevo vessāmitto yamataggi aṅgīraso bhāradvājo vāseṭṭho kassapo bhagu:	2	
PA_dn_3:2.8.2	‘tyāhaṁ mante adhiyāmi sācariyako’ti, tāvatā tvaṁ bhavissasi isi vā isitthāya vā paṭipannoti netaṁ ṭhānaṁ vijjati.	2	
PA_dn_3:2.9.1	Taṁ kiṁ maññasi, ambaṭṭha,	2	
PA_dn_3:2.9.2	kinti te sutaṁ brāhmaṇānaṁ vuddhānaṁ mahallakānaṁ ācariyapācariyānaṁ bhāsamānānaṁ—	2	
PA_dn_3:2.9.3_0	ye te ahesuṁ brāhmaṇānaṁ pubbakā isayo mantānaṁ kattāro mantānaṁ pavattāro, yesamidaṁ	2	
PA_dn_3:2.9.3_1	etarahi brāhmaṇā porāṇaṁ mantapadaṁ gītaṁ pavuttaṁ samihitaṁ, tadanugāyanti tadanubhāsanti	2	
PA_dn_3:2.9.3_2	bhāsitamanubhāsanti vācitamanuvācenti, seyyathidaṁ—aṭṭhako vāmako vāmadevo vessāmitto	2	
PA_dn_3:2.9.3_3	yamataggi aṅgīraso bhāradvājo vāseṭṭho kassapo bhagu,	2	
PA_dn_3:2.9.4_0	evaṁ su te sunhātā suvilittā kappitakesamassū āmukkamaṇikuṇḍalābharaṇā odātavatthavasanā	2	
PA_dn_3:2.9.4_1	pañcahi kāmaguṇehi samappitā samaṅgībhūtā paricārenti, seyyathāpi tvaṁ etarahi sācariyako”ti?	2	
PA_dn_3:2.9.5	“No hidaṁ, bho gotama”.	2	
PA_dn_3:2.10.1	“ …pe…	2	
PA_dn_3:2.10.2	Evaṁ su te sālīnaṁ odanaṁ sucimaṁsūpasecanaṁ vicitakāḷakaṁ anekasūpaṁ anekabyañjanaṁ paribhuñjanti, seyyathāpi tvaṁ etarahi sācariyako”ti?	2	
PA_dn_3:2.10.3	“No hidaṁ, bho gotama”.	2	
PA_dn_3:2.10.4	“ …pe…	2	
PA_dn_3:2.10.5	Evaṁ su te veṭhakanatapassāhi nārīhi paricārenti, seyyathāpi tvaṁ etarahi sācariyako”ti?	2	
PA_dn_3:2.10.6	“No hidaṁ, bho gotama”.	2	
PA_dn_3:2.10.7	“ …pe…	2	
PA_dn_3:2.10.8	Evaṁ su te kuttavālehi vaḷavārathehi dīghāhi patodalaṭṭhīhi vāhane vitudentā vipariyāyanti, seyyathāpi tvaṁ etarahi sācariyako”ti?	2	
PA_dn_3:2.10.9	“No hidaṁ, bho gotama”.	2	
PA_dn_3:2.10.10	“ …pe…	2	
PA_dn_3:2.10.11	Evaṁ su te ukkiṇṇaparikhāsu okkhittapalighāsu nagarūpakārikāsu dīghāsivudhehi purisehi rakkhāpenti, seyyathāpi tvaṁ etarahi sācariyako”ti?	2	
PA_dn_3:2.10.12	“No hidaṁ, bho gotama”.	2	
PA_dn_3:2.10.13	“Iti kho, ambaṭṭha, neva tvaṁ isi na isitthāya paṭipanno sācariyako.	2	
PA_dn_3:2.10.14	Yassa kho pana, ambaṭṭha, mayi kaṅkhā vā vimati vā so maṁ pañhena, ahaṁ veyyākaraṇena sodhissāmī”ti.	2	
PA_dn_3:2.11.0	7. Dvelakkhaṇādassana	2	
PA_dn_3:2.11.1	Atha kho bhagavā vihārā nikkhamma caṅkamaṁ abbhuṭṭhāsi.	2	
PA_dn_3:2.11.2	Ambaṭṭhopi māṇavo vihārā nikkhamma caṅkamaṁ abbhuṭṭhāsi.	2	
PA_dn_3:2.11.3	Atha kho ambaṭṭho māṇavo bhagavantaṁ caṅkamantaṁ anucaṅkamamāno bhagavato kāye dvattiṁsamahāpurisalakkhaṇāni samannesi.	2	
PA_dn_3:2.11.4	Addasā kho ambaṭṭho māṇavo bhagavato kāye dvattiṁsamahāpurisalakkhaṇāni yebhuyyena ṭhapetvā dve.	2	
PA_dn_3:2.11.5	Dvīsu mahāpurisalakkhaṇesu kaṅkhati vicikicchati nādhimuccati na sampasīdati—	2	
PA_dn_3:2.11.6	kosohite ca vatthaguyhe pahūtajivhatāya ca.	2	
PA_dn_3:2.12.1	Atha kho bhagavato etadahosi:	2	
PA_dn_3:2.12.2	“passati kho me ayaṁ ambaṭṭho māṇavo dvattiṁsamahāpurisalakkhaṇāni yebhuyyena ṭhapetvā dve.	2	
PA_dn_3:2.12.3	Dvīsu mahāpurisalakkhaṇesu kaṅkhati vicikicchati nādhimuccati na sampasīdati—	2	
PA_dn_3:2.12.4	kosohite ca vatthaguyhe pahūtajivhatāya cā”ti.	2	
PA_dn_3:2.12.5	Atha kho bhagavā tathārūpaṁ iddhābhisaṅkhāraṁ abhisaṅkhāsi. Yathā addasa ambaṭṭho māṇavo bhagavato kosohitaṁ vatthaguyhaṁ.	2	
PA_dn_3:2.12.6	Atha kho bhagavā jivhaṁ ninnāmetvā ubhopi kaṇṇasotāni anumasi paṭimasi, ubhopi nāsikasotāni anumasi paṭimasi, kevalampi nalāṭamaṇḍalaṁ jivhāya chādesi.	2	
PA_dn_3:2.12.7	Atha kho ambaṭṭhassa māṇavassa etadahosi:	2	
PA_dn_3:2.12.8	“samannāgato kho samaṇo gotamo dvattiṁsamahāpurisalakkhaṇehi paripuṇṇehi, no aparipuṇṇehī”ti.	2	
PA_dn_3:2.12.9	Bhagavantaṁ etadavoca:	2	
PA_dn_3:2.12.10	“handa ca dāni mayaṁ, bho gotama, gacchāma, bahukiccā mayaṁ bahukaraṇīyā”ti.	2	
PA_dn_3:2.12.11	“Yassadāni tvaṁ, ambaṭṭha, kālaṁ maññasī”ti.	2	
PA_dn_3:2.12.12	Atha kho ambaṭṭho māṇavo vaḷavārathamāruyha pakkāmi.	2	
PA_dn_3:2.13.1	Tena kho pana samayena brāhmaṇo pokkharasāti ukkaṭṭhāya nikkhamitvā mahatā brāhmaṇagaṇena saddhiṁ sake ārāme nisinno hoti ambaṭṭhaṁyeva māṇavaṁ paṭimānento.	2	
PA_dn_3:2.13.2	Atha kho ambaṭṭho māṇavo yena sako ārāmo tena pāyāsi.	2	
PA_dn_3:2.14.1_0	Yāvatikā yānassa bhūmi, yānena gantvā yānā paccorohitvā pattikova yena brāhmaṇo pokkharasāti	2	
PA_dn_3:2.14.1_1	tenupasaṅkami; upasaṅkamitvā brāhmaṇaṁ pokkharasātiṁ abhivādetvā ekamantaṁ nisīdi.	2	
PA_dn_3:2.14.1_2	Ekamantaṁ nisinnaṁ kho ambaṭṭhaṁ māṇavaṁ brāhmaṇo pokkharasāti etadavoca:	2	
PA_dn_3:2.14.2	“kacci, tāta ambaṭṭha, addasa taṁ bhavantaṁ gotaman”ti?	2	
PA_dn_3:2.14.3	“Addasāma kho mayaṁ, bho, taṁ bhavantaṁ gotaman”ti.	2	
PA_dn_3:2.14.4	“Kacci, tāta ambaṭṭha, taṁ bhavantaṁ gotamaṁ tathā santaṁyeva saddo abbhuggato no aññathā;	2	
PA_dn_3:2.14.5	kacci pana so bhavaṁ gotamo tādiso no aññādiso”ti?	2	
PA_dn_3:2.14.6	“Tathā santaṁyeva, bho, taṁ bhavantaṁ gotamaṁ saddo abbhuggato no aññathā, tādisova so bhavaṁ gotamo no aññādiso.	2	
PA_dn_3:2.14.7	Samannāgato ca so bhavaṁ gotamo dvattiṁsamahāpurisalakkhaṇehi paripuṇṇehi no aparipuṇṇehī”ti.	2	
PA_dn_3:2.14.8	“Ahu pana te, tāta ambaṭṭha, samaṇena gotamena saddhiṁ kocideva kathāsallāpo”ti?	2	
PA_dn_3:2.14.9	“Ahu kho me, bho, samaṇena gotamena saddhiṁ kocideva kathāsallāpo”ti.	2	
PA_dn_3:2.14.10	“Yathā kathaṁ pana te, tāta ambaṭṭha, ahu samaṇena gotamena saddhiṁ kocideva kathāsallāpo”ti?	2	
PA_dn_3:2.14.11	Atha kho ambaṭṭho māṇavo yāvatako ahosi bhagavatā saddhiṁ kathāsallāpo, taṁ sabbaṁ brāhmaṇassa pokkharasātissa ārocesi.	2	
PA_dn_3:2.15.1	Evaṁ vutte, brāhmaṇo pokkharasāti ambaṭṭhaṁ māṇavaṁ etadavoca:	2	
PA_dn_3:2.15.2_0	“aho vata re amhākaṁ, paṇḍitaka, aho vata re amhākaṁ, bahussutaka, aho vata re amhākaṁ,	2	
PA_dn_3:2.15.2_1	tevijjaka, evarūpena kira, bho, puriso atthacarakena kāyassa bhedā paraṁ maraṇā apāyaṁ	2	
PA_dn_3:2.15.2_2	duggatiṁ vinipātaṁ nirayaṁ upapajjeyya.	2	
PA_dn_3:2.15.3	Yadeva kho tvaṁ, ambaṭṭha, taṁ bhavantaṁ gotamaṁ evaṁ āsajja āsajja avacāsi, atha kho so bhavaṁ gotamo amhepi evaṁ upaneyya upaneyya avaca.	2	
PA_dn_3:2.15.4_0	Aho vata re amhākaṁ, paṇḍitaka, aho vata re amhākaṁ, bahussutaka, aho vata re amhākaṁ,	2	
PA_dn_3:2.15.4_1	tevijjaka, evarūpena kira, bho, puriso atthacarakena kāyassa bhedā paraṁ maraṇā apāyaṁ	2	
PA_dn_3:2.15.4_2	duggatiṁ vinipātaṁ nirayaṁ upapajjeyyā”ti, kupito anattamano ambaṭṭhaṁ māṇavaṁ padasāyeva pavattesi.	2	
PA_dn_3:2.15.5	Icchati ca tāvadeva bhagavantaṁ dassanāya upasaṅkamituṁ.	2	
PA_dn_3:2.16.0	8. Pokkharasātibuddhūpasaṅkamana	2	
PA_dn_3:2.16.1	Atha kho te brāhmaṇā brāhmaṇaṁ pokkharasātiṁ etadavocuṁ:	2	
PA_dn_3:2.16.2	“ativikālo kho, bho, ajja samaṇaṁ gotamaṁ dassanāya upasaṅkamituṁ.	2	
PA_dn_3:2.16.3	Svedāni bhavaṁ pokkharasāti samaṇaṁ gotamaṁ dassanāya upasaṅkamissatī”ti.	2	
PA_dn_3:2.16.4_0	Atha kho brāhmaṇo pokkharasāti sake nivesane paṇītaṁ khādanīyaṁ bhojanīyaṁ paṭiyādāpetvā	2	
PA_dn_3:2.16.4_1	yāne āropetvā ukkāsu dhāriyamānāsu ukkaṭṭhāya niyyāsi, yena icchānaṅgalavanasaṇḍo tena pāyāsi.	2	
PA_dn_3:2.17.1_0	Yāvatikā yānassa bhūmi yānena gantvā, yānā paccorohitvā pattikova yena bhagavā tenupasaṅkami.	2	
PA_dn_3:2.17.1_1	upasaṅkamitvā bhagavatā saddhiṁ sammodi, sammodanīyaṁ kathaṁ sāraṇīyaṁ vītisāretvā	2	
PA_dn_3:2.17.1_2	ekamantaṁ nisīdi. Ekamantaṁ nisinno kho brāhmaṇo pokkharasāti bhagavantaṁ etadavoca:	2	
PA_dn_3:2.17.2	“āgamā nu khvidha, bho gotama, amhākaṁ antevāsī ambaṭṭho māṇavo”ti?	2	
PA_dn_3:2.17.3	“Āgamā kho te, brāhmaṇa, antevāsī ambaṭṭho māṇavo”ti.	2	
PA_dn_3:2.17.4	“Ahu pana te, bho gotama, ambaṭṭhena māṇavena saddhiṁ kocideva kathāsallāpo”ti?	2	
PA_dn_3:2.17.5	“Ahu kho me, brāhmaṇa, ambaṭṭhena māṇavena saddhiṁ kocideva kathāsallāpo”ti.	2	
PA_dn_3:2.17.6	“Yathākathaṁ pana te, bho gotama, ahu ambaṭṭhena māṇavena saddhiṁ kocideva kathāsallāpo”ti?	2	
PA_dn_3:2.17.7	Atha kho bhagavā yāvatako ahosi ambaṭṭhena māṇavena saddhiṁ kathāsallāpo, taṁ sabbaṁ brāhmaṇassa pokkharasātissa ārocesi.	2	
PA_dn_3:2.17.8	Evaṁ vutte, brāhmaṇo pokkharasāti bhagavantaṁ etadavoca:	2	
PA_dn_3:2.17.9	“bālo, bho gotama, ambaṭṭho māṇavo, khamatu bhavaṁ gotamo ambaṭṭhassa māṇavassā”ti.	2	
PA_dn_3:2.17.10	“Sukhī hotu, brāhmaṇa, ambaṭṭho māṇavo”ti.	2	
PA_dn_3:2.18.1	Atha kho brāhmaṇo pokkharasāti bhagavato kāye dvattiṁsamahāpurisalakkhaṇāni samannesi.	2	
PA_dn_3:2.18.2	Addasā kho brāhmaṇo pokkharasāti bhagavato kāye dvattiṁsamahāpurisalakkhaṇāni yebhuyyena ṭhapetvā dve.	2	
PA_dn_3:2.18.3	Dvīsu mahāpurisalakkhaṇesu kaṅkhati vicikicchati nādhimuccati na sampasīdati—	2	
PA_dn_3:2.18.4	kosohite ca vatthaguyhe pahūtajivhatāya ca.	2	
PA_dn_3:2.18.5	Atha kho bhagavato etadahosi:	2	
PA_dn_3:2.18.6	“passati kho me ayaṁ brāhmaṇo pokkharasāti dvattiṁsamahāpurisalakkhaṇāni yebhuyyena ṭhapetvā dve.	2	
PA_dn_3:2.18.7	Dvīsu mahāpurisalakkhaṇesu kaṅkhati vicikicchati nādhimuccati na sampasīdati—	2	
PA_dn_3:2.18.8	kosohite ca vatthaguyhe pahūtajivhatāya cā”ti.	2	
PA_dn_3:2.18.9	Atha kho bhagavā tathārūpaṁ iddhābhisaṅkhāraṁ abhisaṅkhāsi yathā addasa brāhmaṇo pokkharasāti bhagavato kosohitaṁ vatthaguyhaṁ.	2	
PA_dn_3:2.18.10	Atha kho bhagavā jivhaṁ ninnāmetvā ubhopi kaṇṇasotāni anumasi paṭimasi, ubhopi nāsikasotāni anumasi paṭimasi, kevalampi nalāṭamaṇḍalaṁ jivhāya chādesi.	2	
PA_dn_3:2.19.1	Atha kho brāhmaṇassa pokkharasātissa etadahosi:	2	
PA_dn_3:2.19.2	“samannāgato kho samaṇo gotamo dvattiṁsamahāpurisalakkhaṇehi paripuṇṇehi no aparipuṇṇehī”ti.	2	
PA_dn_3:2.19.3	Bhagavantaṁ etadavoca:	2	
PA_dn_3:2.19.4	“adhivāsetu me bhavaṁ gotamo ajjatanāya bhattaṁ saddhiṁ bhikkhusaṅghenā”ti.	2	
PA_dn_3:2.19.5	Adhivāsesi bhagavā tuṇhībhāvena.	2	
PA_dn_3:2.20.1	Atha kho brāhmaṇo pokkharasāti bhagavato adhivāsanaṁ viditvā bhagavato kālaṁ ārocesi:	2	
PA_dn_3:2.20.2	“kālo, bho gotama, niṭṭhitaṁ bhattan”ti.	2	
PA_dn_3:2.20.3	Atha kho bhagavā pubbaṇhasamayaṁ nivāsetvā pattacīvaramādāya saddhiṁ bhikkhusaṅghena yena brāhmaṇassa pokkharasātissa nivesanaṁ tenupasaṅkami; upasaṅkamitvā paññatte āsane nisīdi.	2	
PA_dn_3:2.20.4	Atha kho brāhmaṇo pokkharasāti bhagavantaṁ paṇītena khādanīyena bhojanīyena sahatthā santappesi sampavāresi, māṇavakāpi bhikkhusaṅghaṁ.	2	
PA_dn_3:2.20.5	Atha kho brāhmaṇo pokkharasāti bhagavantaṁ bhuttāviṁ onītapattapāṇiṁ aññataraṁ nīcaṁ āsanaṁ gahetvā ekamantaṁ nisīdi.	2	
PA_dn_3:2.21.1	Ekamantaṁ nisinnassa kho brāhmaṇassa pokkharasātissa bhagavā anupubbiṁ kathaṁ kathesi, seyyathidaṁ—	2	
PA_dn_3:2.21.2	dānakathaṁ sīlakathaṁ saggakathaṁ; kāmānaṁ ādīnavaṁ okāraṁ saṅkilesaṁ, nekkhamme ānisaṁsaṁ pakāsesi.	2	
PA_dn_3:2.21.3	Yadā bhagavā aññāsi brāhmaṇaṁ pokkharasātiṁ kallacittaṁ muducittaṁ vinīvaraṇacittaṁ udaggacittaṁ pasannacittaṁ, atha yā buddhānaṁ sāmukkaṁsikā dhammadesanā, taṁ pakāsesi—	2	
PA_dn_3:2.21.4	dukkhaṁ samudayaṁ nirodhaṁ maggaṁ.	2	
PA_dn_3:2.21.5	Seyyathāpi nāma suddhaṁ vatthaṁ apagatakāḷakaṁ sammadeva rajanaṁ paṭiggaṇheyya;	2	
PA_dn_3:2.21.6	evameva brāhmaṇassa pokkharasātissa tasmiññeva āsane virajaṁ vītamalaṁ dhammacakkhuṁ udapādi:	2	
PA_dn_3:2.21.7	“yaṁ kiñci samudayadhammaṁ sabbaṁ taṁ nirodhadhamman”ti.	2	
PA_dn_3:2.22.0	9. Pokkharasātiupāsakattapaṭivedanā	2	
PA_dn_3:2.22.1_0	Atha kho brāhmaṇo pokkharasāti diṭṭhadhammo pattadhammo viditadhammo pariyogāḷhadhammo	2	
PA_dn_3:2.22.1_1	tiṇṇavicikiccho vigatakathaṅkatho vesārajjappatto aparappaccayo satthusāsane bhagavantaṁ etadavoca:	2	
PA_dn_3:2.22.2	“abhikkantaṁ, bho gotama, abhikkantaṁ, bho gotama.	2	
PA_dn_3:2.22.3_0	Seyyathāpi, bho gotama, nikkujjitaṁ vā ukkujjeyya, paṭicchannaṁ vā vivareyya, mūḷhassa	2	
PA_dn_3:2.22.3_1	vā maggaṁ ācikkheyya, andhakāre vā telapajjotaṁ dhāreyya: ‘cakkhumanto rūpāni dakkhantī’ti;	2	
PA_dn_3:2.22.3_2	evamevaṁ bhotā gotamena anekapariyāyena dhammo pakāsito.	2	
PA_dn_3:2.22.4	Esāhaṁ, bho gotama, saputto sabhariyo sapariso sāmacco bhavantaṁ gotamaṁ saraṇaṁ gacchāmi dhammañca bhikkhusaṅghañca.	2	
PA_dn_3:2.22.5	Upāsakaṁ maṁ bhavaṁ gotamo dhāretu ajjatagge pāṇupetaṁ saraṇaṁ gataṁ.	2	
PA_dn_3:2.22.6	Yathā ca bhavaṁ gotamo ukkaṭṭhāya aññāni upāsakakulāni upasaṅkamati, evameva bhavaṁ gotamo pokkharasātikulaṁ upasaṅkamatu.	2	
PA_dn_3:2.22.7_0	Tattha ye te māṇavakā vā māṇavikā vā bhavantaṁ gotamaṁ abhivādessanti vā paccuṭṭhissanti	2	
PA_dn_3:2.22.7_1	vā āsanaṁ vā udakaṁ vā dassanti cittaṁ vā pasādessanti, tesaṁ taṁ bhavissati dīgharattaṁ hitāya sukhāyā”ti.	2	
PA_dn_3:2.22.8	“Kalyāṇaṁ vuccati, brāhmaṇā”ti.	2	
PA_dn_3:2.22.9	Ambaṭṭhasuttaṁ niṭṭhitaṁ tatiyaṁ.	2	
