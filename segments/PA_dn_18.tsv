segmentnr	original	folio	analyzed
PA_dn_18:0.1	Dīgha Nikāya 18	0	
PA_dn_18:0.2	Janavasabhasutta	0	
PA_dn_18:1.0	1. Nātikiyādibyākaraṇa	1	
PA_dn_18:1.1	Evaṁ me sutaṁ—	1	
PA_dn_18:1.2	ekaṁ samayaṁ bhagavā nātike viharati giñjakāvasathe.	1	
PA_dn_18:1.3	Tena kho pana samayena bhagavā parito parito janapadesu paricārake abbhatīte kālaṅkate upapattīsu byākaroti kāsikosalesu vajjimallesu cetivaṁsesu kurupañcālesu majjhasūrasenesu:	1	
PA_dn_18:1.4	“asu amutra upapanno, asu amutra upapanno.	1	
PA_dn_18:1.5	Paropaññāsa nātikiyā paricārakā abbhatītā kālaṅkatā pañcannaṁ orambhāgiyānaṁ saṁyojanānaṁ parikkhayā opapātikā tattha parinibbāyino anāvattidhammā tasmā lokā.	1	
PA_dn_18:1.6	Sādhikā navuti nātikiyā paricārakā abbhatītā kālaṅkatā tiṇṇaṁ saṁyojanānaṁ parikkhayā rāgadosamohānaṁ tanuttā sakadāgāmino, sakideva imaṁ lokaṁ āgantvā dukkhassantaṁ karissanti.	1	
PA_dn_18:1.7	Sātirekāni pañcasatāni nātikiyā paricārakā abbhatītā kālaṅkatā tiṇṇaṁ saṁyojanānaṁ parikkhayā sotāpannā avinipātadhammā niyatā sambodhiparāyaṇā”ti.	1	
PA_dn_18:2.1	Assosuṁ kho nātikiyā paricārakā:	2	
PA_dn_18:2.2	“bhagavā kira parito parito janapadesu paricārake abbhatīte kālaṅkate upapattīsu byākaroti kāsikosalesu vajjimallesu cetivaṁsesu kurupañcālesu majjhasūrasenesu:	2	
PA_dn_18:2.3	‘asu amutra upapanno, asu amutra upapanno.	2	
PA_dn_18:2.4	Paropaññāsa nātikiyā paricārakā abbhatītā kālaṅkatā pañcannaṁ orambhāgiyānaṁ saṁyojanānaṁ parikkhayā opapātikā tattha parinibbāyino anāvattidhammā tasmā lokā.	2	
PA_dn_18:2.5	Sādhikā navuti nātikiyā paricārakā abbhatītā kālaṅkatā tiṇṇaṁ saṁyojanānaṁ parikkhayā rāgadosamohānaṁ tanuttā sakadāgāmino sakideva imaṁ lokaṁ āgantvā dukkhassantaṁ karissanti.	2	
PA_dn_18:2.6	Sātirekāni pañcasatāni nātikiyā paricārakā abbhatītā kālaṅkatā tiṇṇaṁ saṁyojanānaṁ parikkhayā sotāpannā avinipātadhammā niyatā sambodhiparāyaṇā’”ti.	2	
PA_dn_18:2.7	Tena ca nātikiyā paricārakā attamanā ahesuṁ pamuditā pītisomanassajātā bhagavato pañhaveyyākaraṇaṁ sutvā.	2	
PA_dn_18:3.1	Assosi kho āyasmā ānando:	3	
PA_dn_18:3.2	“bhagavā kira parito parito janapadesu paricārake abbhatīte kālaṅkate upapattīsu byākaroti kāsikosalesu vajjimallesu cetivaṁsesu kurupañcālesu majjhasūrasenesu:	3	
PA_dn_18:3.3	‘asu amutra upapanno, asu amutra upapanno.	3	
PA_dn_18:3.4	Paropaññāsa nātikiyā paricārakā abbhatītā kālaṅkatā pañcannaṁ orambhāgiyānaṁ saṁyojanānaṁ parikkhayā opapātikā tattha parinibbāyino anāvattidhammā tasmā lokā.	3	
PA_dn_18:3.5	Sādhikā navuti nātikiyā paricārakā abbhatītā kālaṅkatā tiṇṇaṁ saṁyojanānaṁ parikkhayā rāgadosamohānaṁ tanuttā sakadāgāmino sakideva imaṁ lokaṁ āgantvā dukkhassantaṁ karissanti.	3	
PA_dn_18:3.6	Sātirekāni pañcasatāni nātikiyā paricārakā abbhatītā kālaṅkatā tiṇṇaṁ saṁyojanānaṁ parikkhayā sotāpannā avinipātadhammā niyatā sambodhiparāyaṇā’ti.	3	
PA_dn_18:3.7	Tena ca nātikiyā paricārakā attamanā ahesuṁ pamuditā pītisomanassajātā bhagavato pañhaveyyākaraṇaṁ sutvā”ti.	3	
PA_dn_18:4.0	2. Ānandaparikathā	4	
PA_dn_18:4.1	Atha kho āyasmato ānandassa etadahosi:	4	
PA_dn_18:4.2	“ime kho panāpi ahesuṁ māgadhakā paricārakā bahū ceva rattaññū ca abbhatītā kālaṅkatā.	4	
PA_dn_18:4.3	Suññā maññe aṅgamagadhā aṅgamāgadhakehi paricārakehi abbhatītehi kālaṅkatehi.	4	
PA_dn_18:4.4	Te kho panāpi ahesuṁ buddhe pasannā dhamme pasannā saṅghe pasannā sīlesu paripūrakārino.	4	
PA_dn_18:4.5	Te abbhatītā kālaṅkatā bhagavatā abyākatā;	4	
PA_dn_18:4.6	tesampissa sādhu veyyākaraṇaṁ, bahujano pasīdeyya, tato gaccheyya sugatiṁ.	4	
PA_dn_18:4.7	Ayaṁ kho panāpi ahosi rājā māgadho seniyo bimbisāro dhammiko dhammarājā hito brāhmaṇagahapatikānaṁ negamānañceva jānapadānañca.	4	
PA_dn_18:4.8	Apissudaṁ manussā kittayamānarūpā viharanti:	4	
PA_dn_18:4.9	‘evaṁ no so dhammiko dhammarājā sukhāpetvā kālaṅkato, evaṁ mayaṁ tassa dhammikassa dhammarañño vijite phāsu viharimhā’ti.	4	
PA_dn_18:4.10	So kho panāpi ahosi buddhe pasanno dhamme pasanno saṅghe pasanno sīlesu paripūrakārī.	4	
PA_dn_18:4.11	Apissudaṁ manussā evamāhaṁsu:	4	
PA_dn_18:4.12	‘yāva maraṇakālāpi rājā māgadho seniyo bimbisāro bhagavantaṁ kittayamānarūpo kālaṅkato’ti.	4	
PA_dn_18:4.13	So abbhatīto kālaṅkato bhagavatā abyākato.	4	
PA_dn_18:4.14	Tassapissa sādhu veyyākaraṇaṁ bahujano pasīdeyya, tato gaccheyya sugatiṁ.	4	
PA_dn_18:4.15	Bhagavato kho pana sambodhi magadhesu.	4	
PA_dn_18:4.16	Yattha kho pana bhagavato sambodhi magadhesu, kathaṁ tatra bhagavā māgadhake paricārake abbhatīte kālaṅkate upapattīsu na byākareyya.	4	
PA_dn_18:4.17	Bhagavā ce kho pana māgadhake paricārake abbhatīte kālaṅkate upapattīsu na byākareyya, dīnamanā tenassu māgadhakā paricārakā;	4	
PA_dn_18:4.18	yena kho panassu dīnamanā māgadhakā paricārakā kathaṁ te bhagavā na byākareyyā”ti?	4	
PA_dn_18:5.1_0	Idamāyasmā ānando māgadhake paricārake ārabbha eko raho anuvicintetvā rattiyā paccūsasamayaṁ	5	
PA_dn_18:5.1_1	paccuṭṭhāya yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ	5	
PA_dn_18:5.1_2	nisīdi. Ekamantaṁ nisinno kho āyasmā ānando bhagavantaṁ etadavoca:	5	
PA_dn_18:5.2	“sutaṁ metaṁ, bhante:	5	
PA_dn_18:5.3	‘bhagavā kira parito parito janapadesu paricārake abbhatīte kālaṅkate upapattīsu byākaroti kāsikosalesu vajjimallesu cetivaṁsesu kurupañcālesu majjhasūrasenesu:	5	
PA_dn_18:5.4	“asu amutra upapanno, asu amutra upapanno.	5	
PA_dn_18:5.5	Paropaññāsa nātikiyā paricārakā abbhatītā kālaṅkatā pañcannaṁ orambhāgiyānaṁ saṁyojanānaṁ parikkhayā opapātikā tattha parinibbāyino anāvattidhammā tasmā lokā.	5	
PA_dn_18:5.6	Sādhikā navuti nātikiyā paricārakā abbhatītā kālaṅkatā tiṇṇaṁ saṁyojanānaṁ parikkhayā rāgadosamohānaṁ tanuttā sakadāgāmino, sakideva imaṁ lokaṁ āgantvā dukkhassantaṁ karissanti.	5	
PA_dn_18:5.7	Sātirekāni pañcasatāni nātikiyā paricārakā abbhatītā kālaṅkatā tiṇṇaṁ saṁyojanānaṁ parikkhayā sotāpannā avinipātadhammā niyatā sambodhiparāyaṇāti.	5	
PA_dn_18:5.8	Tena ca nātikiyā paricārakā attamanā ahesuṁ pamuditā pītisomanassajātā bhagavato pañhaveyyākaraṇaṁ sutvā”’ti.	5	
PA_dn_18:5.9	Ime kho panāpi, bhante, ahesuṁ māgadhakā paricārakā bahū ceva rattaññū ca abbhatītā kālaṅkatā.	5	
PA_dn_18:5.10	Suññā maññe aṅgamagadhā aṅgamāgadhakehi paricārakehi abbhatītehi kālaṅkatehi.	5	
PA_dn_18:5.11	Te kho panāpi, bhante, ahesuṁ buddhe pasannā dhamme pasannā saṅghe pasannā sīlesu paripūrakārino, te abbhatītā kālaṅkatā bhagavatā abyākatā.	5	
PA_dn_18:5.12	Tesampissa sādhu veyyākaraṇaṁ, bahujano pasīdeyya, tato gaccheyya sugatiṁ.	5	
PA_dn_18:5.13	Ayaṁ kho panāpi, bhante, ahosi rājā māgadho seniyo bimbisāro dhammiko dhammarājā hito brāhmaṇagahapatikānaṁ negamānañceva jānapadānañca.	5	
PA_dn_18:5.14	Apissudaṁ manussā kittayamānarūpā viharanti:	5	
PA_dn_18:5.15	‘evaṁ no so dhammiko dhammarājā sukhāpetvā kālaṅkato.	5	
PA_dn_18:5.16	Evaṁ mayaṁ tassa dhammikassa dhammarañño vijite phāsu viharimhā’ti.	5	
PA_dn_18:6.1	So kho panāpi, bhante, ahosi buddhe pasanno dhamme pasanno saṅghe pasanno sīlesu paripūrakārī.	6	
PA_dn_18:6.2	Apissudaṁ manussā evamāhaṁsu:	6	
PA_dn_18:6.3	‘yāva maraṇakālāpi rājā māgadho seniyo bimbisāro bhagavantaṁ kittayamānarūpo kālaṅkato’ti.	6	
PA_dn_18:6.4	So abbhatīto kālaṅkato bhagavatā abyākato;	6	
PA_dn_18:6.5	tassapissa sādhu veyyākaraṇaṁ, bahujano pasīdeyya, tato gaccheyya sugatiṁ.	6	
PA_dn_18:6.6	Bhagavato kho pana, bhante, sambodhi magadhesu.	6	
PA_dn_18:6.7	Yattha kho pana, bhante, bhagavato sambodhi magadhesu, kathaṁ tatra bhagavā māgadhake paricārake abbhatīte kālaṅkate upapattīsu na byākareyya?	6	
PA_dn_18:6.8	Bhagavā ce kho pana, bhante, māgadhake paricārake abbhatīte kālaṅkate upapattīsu na byākareyya, dīnamanā tenassu māgadhakā paricārakā;	6	
PA_dn_18:6.9	yena kho panassu dīnamanā māgadhakā paricārakā kathaṁ te bhagavā na byākareyyā”ti.	6	
PA_dn_18:6.10	Idamāyasmā ānando māgadhake paricārake ārabbha bhagavato sammukhā parikathaṁ katvā uṭṭhāyāsanā bhagavantaṁ abhivādetvā padakkhiṇaṁ katvā pakkāmi.	6	
PA_dn_18:7.1	Atha kho bhagavā acirapakkante āyasmante ānande pubbaṇhasamayaṁ nivāsetvā pattacīvaramādāya nātikaṁ piṇḍāya pāvisi.	7	
PA_dn_18:7.2_0	Nātike piṇḍāya caritvā pacchābhattaṁ piṇḍapātapaṭikkanto pāde pakkhāletvā giñjakāvasathaṁ	7	
PA_dn_18:7.2_1	pavisitvā māgadhake paricārake ārabbha aṭṭhiṁ katvā manasikatvā sabbaṁ cetasā samannāharitvā	7	
PA_dn_18:7.2_2	paññatte āsane nisīdi:	7	
PA_dn_18:7.3	“gatiṁ nesaṁ jānissāmi abhisamparāyaṁ, yaṅgatikā te bhavanto yaṁabhisamparāyā”ti.	7	
PA_dn_18:7.4	Addasā kho bhagavā māgadhake paricārake:	7	
PA_dn_18:7.5	“yaṅgatikā te bhavanto yaṁabhisamparāyā”ti.	7	
PA_dn_18:7.6	Atha kho bhagavā sāyanhasamayaṁ paṭisallānā vuṭṭhito giñjakāvasathā nikkhamitvā vihārapacchāyāyaṁ paññatte āsane nisīdi.	7	
PA_dn_18:8.1	Atha kho āyasmā ānando yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. Ekamantaṁ nisinno kho āyasmā ānando bhagavantaṁ etadavoca:	8	
PA_dn_18:8.2	“upasantapadisso, bhante, bhagavā bhātiriva bhagavato mukhavaṇṇo vippasannattā indriyānaṁ.	8	
PA_dn_18:8.3	Santena nūnajja, bhante, bhagavā vihārena vihāsī”ti?	8	
PA_dn_18:9.1_0	“Yadeva kho me tvaṁ, ānanda, māgadhake paricārake ārabbha sammukhā parikathaṁ katvā	9	
PA_dn_18:9.1_1	uṭṭhāyāsanā pakkanto, tadevāhaṁ nātike piṇḍāya caritvā pacchābhattaṁ piṇḍapātapaṭikkanto	9	
PA_dn_18:9.1_2	pāde pakkhāletvā giñjakāvasathaṁ pavisitvā māgadhake paricārake ārabbha aṭṭhiṁ katvā	9	
PA_dn_18:9.1_3	manasikatvā sabbaṁ cetasā samannāharitvā paññatte āsane nisīdiṁ:	9	
PA_dn_18:9.2	‘gatiṁ nesaṁ jānissāmi abhisamparāyaṁ, yaṅgatikā te bhavanto yaṁabhisamparāyā’ti.	9	
PA_dn_18:9.3	Addasaṁ kho ahaṁ, ānanda, māgadhake paricārake ‘yaṅgatikā te bhavanto yaṁabhisamparāyā’ti.	9	
PA_dn_18:9.4.0	3. Janavasabhayakkha	9	
PA_dn_18:9.5	Atha kho, ānanda, antarahito yakkho saddamanussāvesi:	9	
PA_dn_18:9.6	‘janavasabho ahaṁ, bhagavā;	9	
PA_dn_18:9.7	janavasabho ahaṁ, sugatā’ti.	9	
PA_dn_18:9.8	Abhijānāsi no tvaṁ, ānanda, ito pubbe evarūpaṁ nāmadheyyaṁ sutaṁ yadidaṁ janavasabho”ti?	9	
PA_dn_18:9.9	“Na kho ahaṁ, bhante, abhijānāmi ito pubbe evarūpaṁ nāmadheyyaṁ sutaṁ yadidaṁ janavasabhoti, api ca me, bhante, lomāni haṭṭhāni ‘janavasabho’ti nāmadheyyaṁ sutvā.	9	
PA_dn_18:9.10	Tassa mayhaṁ, bhante, etadahosi:	9	
PA_dn_18:9.11	‘na hi nūna so orako yakkho bhavissati yadidaṁ evarūpaṁ nāmadheyyaṁ supaññattaṁ yadidaṁ janavasabho’”ti.	9	
PA_dn_18:10.1	“Anantarā kho, ānanda, saddapātubhāvā uḷāravaṇṇo me yakkho sammukhe pāturahosi.	10	
PA_dn_18:10.2	Dutiyakampi saddamanussāvesi:	10	
PA_dn_18:10.3	‘bimbisāro ahaṁ, bhagavā;	10	
PA_dn_18:10.4	bimbisāro ahaṁ, sugatāti.	10	
PA_dn_18:10.5	Idaṁ sattamaṁ kho ahaṁ, bhante, vessavaṇassa mahārājassa sahabyataṁ upapajjāmi, so tato cuto manussarājā bhavituṁ pahomi.	10	
PA_dn_18:10.6	Ito satta tato satta,	10	
PA_dn_18:10.7	saṁsārāni catuddasa;	10	
PA_dn_18:10.8	Nivāsamabhijānāmi,	10	
PA_dn_18:10.9	yattha me vusitaṁ pure.	10	
PA_dn_18:10.10	Dīgharattaṁ kho ahaṁ, bhante, avinipāto avinipātaṁ sañjānāmi, āsā ca pana me santiṭṭhati sakadāgāmitāyā’”ti.	10	
PA_dn_18:10.11	“Acchariyamidaṁ āyasmato janavasabhassa yakkhassa, abbhutamidaṁ āyasmato janavasabhassa yakkhassa.	10	
PA_dn_18:10.12_0	‘Dīgharattaṁ kho ahaṁ, bhante, avinipāto avinipātaṁ sañjānāmī’ti ca vadesi, ‘āsā	10	
PA_dn_18:10.12_1	ca pana me santiṭṭhati sakadāgāmitāyā’ti ca vadesi, kutonidānaṁ panāyasmā janavasabho	10	
PA_dn_18:10.12_2	yakkho evarūpaṁ uḷāraṁ visesādhigamaṁ sañjānātī”ti?	10	
PA_dn_18:11.1	“‘Na aññatra, bhagavā, tava sāsanā, na aññatra, sugata, tava sāsanā;	11	
PA_dn_18:11.2	yadagge ahaṁ, bhante, bhagavati ekantikato abhippasanno, tadagge ahaṁ, bhante, dīgharattaṁ avinipāto avinipātaṁ sañjānāmi, āsā ca pana me santiṭṭhati sakadāgāmitāya.	11	
PA_dn_18:11.3_0	Idhāhaṁ, bhante, vessavaṇena mahārājena pesito virūḷhakassa mahārājassa santike kenacideva	11	
PA_dn_18:11.3_1	karaṇīyena addasaṁ bhagavantaṁ antarāmagge giñjakāvasathaṁ pavisitvā māgadhake paricārake	11	
PA_dn_18:11.3_2	ārabbha aṭṭhiṁ katvā manasikatvā sabbaṁ cetasā samannāharitvā nisinnaṁ:	11	
PA_dn_18:11.4	“gatiṁ nesaṁ jānissāmi abhisamparāyaṁ, yaṅgatikā te bhavanto yaṁabhisamparāyā”ti.	11	
PA_dn_18:11.5	Anacchariyaṁ kho panetaṁ, bhante, yaṁ vessavaṇassa mahārājassa tassaṁ parisāyaṁ bhāsato sammukhā sutaṁ sammukhā paṭiggahitaṁ:	11	
PA_dn_18:11.6	“yaṅgatikā te bhavanto yaṁabhisamparāyā”ti.	11	
PA_dn_18:11.7	Tassa mayhaṁ, bhante, etadahosi:	11	
PA_dn_18:11.8	“bhagavantañca dakkhāmi, idañca bhagavato ārocessāmī”ti.	11	
PA_dn_18:11.9	Ime kho me, bhante, dvepaccayā bhagavantaṁ dassanāya upasaṅkamituṁ.	11	
PA_dn_18:12.0	4. Devasabhā	12	
PA_dn_18:12.1_0	Purimāni, bhante, divasāni purimatarāni tadahuposathe pannarase vassūpanāyikāya puṇṇāya	12	
PA_dn_18:12.1_1	puṇṇamāya rattiyā kevalakappā ca devā tāvatiṁsā sudhammāyaṁ sabhāyaṁ sannisinnā honti sannipatitā.	12	
PA_dn_18:12.2	Mahatī ca dibbaparisā samantato nisinnā honti, cattāro ca mahārājāno catuddisā nisinnā honti.	12	
PA_dn_18:12.3	Puratthimāya disāya dhataraṭṭho mahārājā pacchimābhimukho nisinno hoti deve purakkhatvā;	12	
PA_dn_18:12.4	dakkhiṇāya disāya virūḷhako mahārājā uttarābhimukho nisinno hoti deve purakkhatvā;	12	
PA_dn_18:12.5	pacchimāya disāya virūpakkho mahārājā puratthābhimukho nisinno hoti deve purakkhatvā;	12	
PA_dn_18:12.6	uttarāya disāya vessavaṇo mahārājā dakkhiṇābhimukho nisinno hoti deve purakkhatvā.	12	
PA_dn_18:12.7_0	Yadā, bhante, kevalakappā ca devā tāvatiṁsā sudhammāyaṁ sabhāyaṁ sannisinnā honti	12	
PA_dn_18:12.7_1	sannipatitā, mahatī ca dibbaparisā samantato nisinnā honti, cattāro ca mahārājāno	12	
PA_dn_18:12.7_2	catuddisā nisinnā honti. Idaṁ nesaṁ hoti āsanasmiṁ;	12	
PA_dn_18:12.8	atha pacchā amhākaṁ āsanaṁ hoti.	12	
PA_dn_18:12.9	Ye te, bhante, devā bhagavati brahmacariyaṁ caritvā adhunūpapannā tāvatiṁsakāyaṁ, te aññe deve atirocanti vaṇṇena ceva yasasā ca.	12	
PA_dn_18:12.10	Tena sudaṁ, bhante, devā tāvatiṁsā attamanā honti pamuditā pītisomanassajātā:	12	
PA_dn_18:12.11	“dibbā vata bho kāyā paripūrenti, hāyanti asurakāyā”ti.	12	
PA_dn_18:13.1	Atha kho, bhante, sakko devānamindo devānaṁ tāvatiṁsānaṁ sampasādaṁ viditvā imāhi gāthāhi anumodi:	13	
PA_dn_18:13.2	“Modanti vata bho devā,	13	
PA_dn_18:13.3	tāvatiṁsā sahindakā;	13	
PA_dn_18:13.4	Tathāgataṁ namassantā,	13	
PA_dn_18:13.5	dhammassa ca sudhammataṁ.	13	
PA_dn_18:13.6	Nave deve ca passantā,	13	
PA_dn_18:13.7	vaṇṇavante yasassine;	13	
PA_dn_18:13.8	Sugatasmiṁ brahmacariyaṁ,	13	
PA_dn_18:13.9	caritvāna idhāgate.	13	
PA_dn_18:13.10	Te aññe atirocanti,	13	
PA_dn_18:13.11	vaṇṇena yasasāyunā;	13	
PA_dn_18:13.12	Sāvakā bhūripaññassa,	13	
PA_dn_18:13.13	visesūpagatā idha.	13	
PA_dn_18:13.14	Idaṁ disvāna nandanti,	13	
PA_dn_18:13.15	tāvatiṁsā sahindakā;	13	
PA_dn_18:13.16	Tathāgataṁ namassantā,	13	
PA_dn_18:13.17	dhammassa ca sudhammatan”ti.	13	
PA_dn_18:13.18	Tena sudaṁ, bhante, devā tāvatiṁsā bhiyyoso mattāya attamanā honti pamuditā pītisomanassajātā	13	
PA_dn_18:13.19	“dibbā vata, bho, kāyā paripūrenti, hāyanti asurakāyā”ti.	13	
PA_dn_18:14.1_0	Atha kho, bhante, yenatthena devā tāvatiṁsā sudhammāyaṁ sabhāyaṁ sannisinnā honti	14	
PA_dn_18:14.1_1	sannipatitā, taṁ atthaṁ cintayitvā taṁ atthaṁ mantayitvā vuttavacanāpi taṁ cattāro	14	
PA_dn_18:14.1_2	mahārājāno tasmiṁ atthe honti. Paccānusiṭṭhavacanāpi taṁ cattāro mahārājāno tasmiṁ atthe honti,	14	
PA_dn_18:14.2	sakesu sakesu āsanesu ṭhitā avipakkantā.	14	
PA_dn_18:14.3	Te vuttavākyā rājāno,	14	
PA_dn_18:14.4	paṭiggayhānusāsaniṁ;	14	
PA_dn_18:14.5	Vippasannamanā santā,	14	
PA_dn_18:14.6	aṭṭhaṁsu samhi āsaneti.	14	
PA_dn_18:15.1	Atha kho, bhante, uttarāya disāya uḷāro āloko sañjāyi, obhāso pāturahosi atikkammeva devānaṁ devānubhāvaṁ.	15	
PA_dn_18:15.2	Atha kho, bhante, sakko devānamindo deve tāvatiṁse āmantesi:	15	
PA_dn_18:15.3_0	“yathā kho, mārisā, nimittāni dissanti, uḷāro āloko sañjāyati, obhāso pātubhavati,	15	
PA_dn_18:15.3_1	brahmā pātubhavissati. Brahmuno hetaṁ pubbanimittaṁ pātubhāvāya yadidaṁ āloko sañjāyati	15	
PA_dn_18:15.3_2	obhāso pātubhavatī”ti.	15	
PA_dn_18:15.4	Yathā nimittā dissanti,	15	
PA_dn_18:15.5	brahmā pātubhavissati;	15	
PA_dn_18:15.6	Brahmuno hetaṁ nimittaṁ,	15	
PA_dn_18:15.7	obhāso vipulo mahāti.	15	
PA_dn_18:16.0	5. Sanaṅkumārakathā	16	
PA_dn_18:16.1	Atha kho, bhante, devā tāvatiṁsā yathāsakesu āsanesu nisīdiṁsu:	16	
PA_dn_18:16.2	“obhāsametaṁ ñassāma, yaṁvipāko bhavissati, sacchikatvāva naṁ gamissāmā”ti.	16	
PA_dn_18:16.3	Cattāropi mahārājāno yathāsakesu āsanesu nisīdiṁsu:	16	
PA_dn_18:16.4	“obhāsametaṁ ñassāma yaṁvipāko bhavissati, sacchikatvāva naṁ gamissāmā”ti.	16	
PA_dn_18:16.5	Idaṁ sutvā devā tāvatiṁsā ekaggā samāpajjiṁsu:	16	
PA_dn_18:16.6	“obhāsametaṁ ñassāma, yaṁvipāko bhavissati, sacchikatvāva naṁ gamissāmā”ti.	16	
PA_dn_18:17.1	Yadā, bhante, brahmā sanaṅkumāro devānaṁ tāvatiṁsānaṁ pātubhavati, oḷārikaṁ attabhāvaṁ abhinimminitvā pātubhavati.	17	
PA_dn_18:17.2	Yo kho pana, bhante, brahmuno pakativaṇṇo anabhisambhavanīyo so devānaṁ tāvatiṁsānaṁ cakkhupathasmiṁ.	17	
PA_dn_18:17.3	Yadā, bhante, brahmā sanaṅkumāro devānaṁ tāvatiṁsānaṁ pātubhavati, so aññe deve atirocati vaṇṇena ceva yasasā ca.	17	
PA_dn_18:17.4	Seyyathāpi, bhante, sovaṇṇo viggaho mānusaṁ viggahaṁ atirocati;	17	
PA_dn_18:17.5	evameva kho, bhante, yadā brahmā sanaṅkumāro devānaṁ tāvatiṁsānaṁ pātubhavati, so aññe deve atirocati vaṇṇena ceva yasasā ca.	17	
PA_dn_18:17.6	Yadā, bhante, brahmā sanaṅkumāro devānaṁ tāvatiṁsānaṁ pātubhavati, na tassaṁ parisāyaṁ koci devo abhivādeti vā paccuṭṭheti vā āsanena vā nimanteti.	17	
PA_dn_18:17.7	Sabbeva tuṇhībhūtā pañjalikā pallaṅkena nisīdanti:	17	
PA_dn_18:17.8	“yassadāni devassa pallaṅkaṁ icchissati brahmā sanaṅkumāro, tassa devassa pallaṅke nisīdissatī”ti.	17	
PA_dn_18:17.9	Yassa kho pana, bhante, devassa brahmā sanaṅkumāro pallaṅke nisīdati, uḷāraṁ so labhati devo vedapaṭilābhaṁ; uḷāraṁ so labhati devo somanassapaṭilābhaṁ.	17	
PA_dn_18:18.1	Seyyathāpi, bhante, rājā khattiyo muddhāvasitto adhunābhisitto rajjena, uḷāraṁ so labhati vedapaṭilābhaṁ, uḷāraṁ so labhati somanassapaṭilābhaṁ;	18	
PA_dn_18:18.2	evameva kho, bhante, yassa devassa brahmā sanaṅkumāro pallaṅke nisīdati, uḷāraṁ so labhati devo vedapaṭilābhaṁ, uḷāraṁ so labhati devo somanassapaṭilābhaṁ.	18	
PA_dn_18:18.3	Atha, bhante, brahmā sanaṅkumāro oḷārikaṁ attabhāvaṁ abhinimminitvā kumāravaṇṇī hutvā pañcasikho devānaṁ tāvatiṁsānaṁ pāturahosi.	18	
PA_dn_18:18.4	So vehāsaṁ abbhuggantvā ākāse antalikkhe pallaṅkena nisīdi.	18	
PA_dn_18:18.5	Seyyathāpi, bhante, balavā puriso supaccatthate vā pallaṅke same vā bhūmibhāge pallaṅkena nisīdeyya;	18	
PA_dn_18:18.6	evameva kho, bhante, brahmā sanaṅkumāro vehāsaṁ abbhuggantvā ākāse antalikkhe pallaṅkena nisīditvā devānaṁ tāvatiṁsānaṁ sampasādaṁ viditvā imāhi gāthāhi anumodi:	18	
PA_dn_18:18.7	“Modanti vata bho devā,	18	
PA_dn_18:18.8	tāvatiṁsā sahindakā;	18	
PA_dn_18:18.9	Tathāgataṁ namassantā,	18	
PA_dn_18:18.10	dhammassa ca sudhammataṁ.	18	
PA_dn_18:18.11	Nave deve ca passantā,	18	
PA_dn_18:18.12	vaṇṇavante yasassine;	18	
PA_dn_18:18.13	Sugatasmiṁ brahmacariyaṁ,	18	
PA_dn_18:18.14	caritvāna idhāgate.	18	
PA_dn_18:18.15	Te aññe atirocanti,	18	
PA_dn_18:18.16	vaṇṇena yasasāyunā;	18	
PA_dn_18:18.17	Sāvakā bhūripaññassa,	18	
PA_dn_18:18.18	visesūpagatā idha.	18	
PA_dn_18:18.19	Idaṁ disvāna nandanti,	18	
PA_dn_18:18.20	tāvatiṁsā sahindakā;	18	
PA_dn_18:18.21	Tathāgataṁ namassantā,	18	
PA_dn_18:18.22	dhammassa ca sudhammatan”ti.	18	
PA_dn_18:19.1	Imamatthaṁ, bhante, brahmā sanaṅkumāro bhāsittha;	19	
PA_dn_18:19.2	imamatthaṁ, bhante, brahmuno sanaṅkumārassa bhāsato aṭṭhaṅgasamannāgato saro hoti vissaṭṭho ca viññeyyo ca mañju ca savanīyo ca bindu ca avisārī ca gambhīro ca ninnādī ca.	19	
PA_dn_18:19.3	Yathāparisaṁ kho pana, bhante, brahmā sanaṅkumāro sarena viññāpeti; na cassa bahiddhā parisāya ghoso niccharati.	19	
PA_dn_18:19.4	Yassa kho pana, bhante, evaṁ aṭṭhaṅgasamannāgato saro hoti, so vuccati “brahmassaro”ti.	19	
PA_dn_18:20.1	Atha kho, bhante, brahmā sanaṅkumāro tettiṁse attabhāve abhinimminitvā devānaṁ tāvatiṁsānaṁ paccekapallaṅkesu pallaṅkena nisīditvā deve tāvatiṁse āmantesi:	20	
PA_dn_18:20.2	“taṁ kiṁ maññanti, bhonto devā tāvatiṁsā, yāvañca so bhagavā bahujanahitāya paṭipanno bahujanasukhāya lokānukampāya atthāya hitāya sukhāya devamanussānaṁ.	20	
PA_dn_18:20.3_0	Ye hi keci, bho, buddhaṁ saraṇaṁ gatā dhammaṁ saraṇaṁ gatā saṅghaṁ saraṇaṁ gatā sīlesu	20	
PA_dn_18:20.3_1	paripūrakārino te kāyassa bhedā paraṁ maraṇā appekacce paranimmitavasavattīnaṁ devānaṁ	20	
PA_dn_18:20.3_2	sahabyataṁ upapajjanti, appekacce nimmānaratīnaṁ devānaṁ sahabyataṁ upapajjanti,	20	
PA_dn_18:20.3_3	appekacce tusitānaṁ devānaṁ sahabyataṁ upapajjanti, appekacce yāmānaṁ devānaṁ sahabyataṁ	20	
PA_dn_18:20.3_4	upapajjanti, appekacce tāvatiṁsānaṁ devānaṁ sahabyataṁ upapajjanti, appekacce cātumahārājikānaṁ	20	
PA_dn_18:20.3_5	devānaṁ sahabyataṁ upapajjanti.	20	
PA_dn_18:20.4	Ye sabbanihīnaṁ kāyaṁ paripūrenti, te gandhabbakāyaṁ paripūrentī”ti.	20	
PA_dn_18:21.1	Imamatthaṁ, bhante, brahmā sanaṅkumāro bhāsittha;	21	
PA_dn_18:21.2	imamatthaṁ, bhante, brahmuno sanaṅkumārassa bhāsato ghosoyeva devā maññanti:	21	
PA_dn_18:21.3	“yvāyaṁ mama pallaṅke svāyaṁ ekova bhāsatī”ti.	21	
PA_dn_18:21.4	Ekasmiṁ bhāsamānasmiṁ,	21	
PA_dn_18:21.5	sabbe bhāsanti nimmitā;	21	
PA_dn_18:21.6	Ekasmiṁ tuṇhimāsīne,	21	
PA_dn_18:21.7	sabbe tuṇhī bhavanti te.	21	
PA_dn_18:21.8	Tadāsu devā maññanti,	21	
PA_dn_18:21.9	tāvatiṁsā sahindakā;	21	
PA_dn_18:21.10	Yvāyaṁ mama pallaṅkasmiṁ,	21	
PA_dn_18:21.11	svāyaṁ ekova bhāsatīti.	21	
PA_dn_18:22.1	Atha kho, bhante, brahmā sanaṅkumāro ekattena attānaṁ upasaṁharati, ekattena attānaṁ upasaṁharitvā sakkassa devānamindassa pallaṅke pallaṅkena nisīditvā deve tāvatiṁse āmantesi:	22	
PA_dn_18:22.2.0	6. Bhāvitaiddhipāda	22	
PA_dn_18:22.3_0	“Taṁ kiṁ maññanti, bhonto devā tāvatiṁsā, yāva supaññattā cime tena bhagavatā jānatā	22	
PA_dn_18:22.3_1	passatā arahatā sammāsambuddhena cattāro iddhipādā paññattā iddhipahutāya iddhivisavitāya iddhivikubbanatāya.	22	
PA_dn_18:22.4	Katame cattāro?	22	
PA_dn_18:22.5	Idha bho bhikkhu chandasamādhippadhānasaṅkhārasamannāgataṁ iddhipādaṁ bhāveti.	22	
PA_dn_18:22.6	Vīriyasamādhippadhānasaṅkhārasamannāgataṁ iddhipādaṁ bhāveti.	22	
PA_dn_18:22.7	Cittasamādhippadhānasaṅkhārasamannāgataṁ iddhipādaṁ bhāveti.	22	
PA_dn_18:22.8	Vīmaṁsāsamādhippadhānasaṅkhārasamannāgataṁ iddhipādaṁ bhāveti.	22	
PA_dn_18:22.9	Ime kho, bho, tena bhagavatā jānatā passatā arahatā sammāsambuddhena cattāro iddhipādā paññattā iddhipahutāya iddhivisavitāya iddhivikubbanatāya.	22	
PA_dn_18:22.10	Ye hi keci bho atītamaddhānaṁ samaṇā vā brāhmaṇā vā anekavihitaṁ iddhividhaṁ paccanubhosuṁ, sabbe te imesaṁyeva catunnaṁ iddhipādānaṁ bhāvitattā bahulīkatattā.	22	
PA_dn_18:22.11	Yepi hi keci bho anāgatamaddhānaṁ samaṇā vā brāhmaṇā vā anekavihitaṁ iddhividhaṁ paccanubhossanti, sabbe te imesaṁyeva catunnaṁ iddhipādānaṁ bhāvitattā bahulīkatattā.	22	
PA_dn_18:22.12	Yepi hi keci bho etarahi samaṇā vā brāhmaṇā vā anekavihitaṁ iddhividhaṁ paccanubhonti, sabbe te imesaṁyeva catunnaṁ iddhipādānaṁ bhāvitattā bahulīkatattā.	22	
PA_dn_18:22.13	Passanti no, bhonto devā tāvatiṁsā, mamapimaṁ evarūpaṁ iddhānubhāvan”ti?	22	
PA_dn_18:22.14	“Evaṁ, mahābrahme”ti.	22	
PA_dn_18:22.15	“Ahampi kho bho imesaṁyeva catunnañca iddhipādānaṁ bhāvitattā bahulīkatattā evaṁ mahiddhiko evaṁmahānubhāvo”ti.	22	
PA_dn_18:23.1	Imamatthaṁ, bhante, brahmā sanaṅkumāro bhāsittha.	23	
PA_dn_18:23.2	Imamatthaṁ, bhante, brahmā sanaṅkumāro bhāsitvā deve tāvatiṁse āmantesi:	23	
PA_dn_18:23.3.0	7. Tividhaokāsādhigama	23	
PA_dn_18:23.4	“Taṁ kiṁ maññanti, bhonto devā tāvatiṁsā, yāvañcidaṁ tena bhagavatā jānatā passatā arahatā sammāsambuddhena tayo okāsādhigamā anubuddhā sukhassādhigamāya.	23	
PA_dn_18:23.5	Katame tayo?	23	
PA_dn_18:23.6	Idha bho ekacco saṁsaṭṭho viharati kāmehi saṁsaṭṭho akusalehi dhammehi.	23	
PA_dn_18:23.7	So aparena samayena ariyadhammaṁ suṇāti, yoniso manasi karoti, dhammānudhammaṁ paṭipajjati.	23	
PA_dn_18:23.8	So ariyadhammassavanaṁ āgamma yonisomanasikāraṁ dhammānudhammappaṭipattiṁ asaṁsaṭṭho viharati kāmehi asaṁsaṭṭho akusalehi dhammehi.	23	
PA_dn_18:23.9	Tassa asaṁsaṭṭhassa kāmehi asaṁsaṭṭhassa akusalehi dhammehi uppajjati sukhaṁ, sukhā bhiyyo somanassaṁ.	23	
PA_dn_18:23.10	Seyyathāpi, bho, pamudā pāmojjaṁ jāyetha;	23	
PA_dn_18:23.11	evameva kho, bho, asaṁsaṭṭhassa kāmehi asaṁsaṭṭhassa akusalehi dhammehi uppajjati sukhaṁ, sukhā bhiyyo somanassaṁ.	23	
PA_dn_18:23.12	Ayaṁ kho, bho, tena bhagavatā jānatā passatā arahatā sammāsambuddhena paṭhamo okāsādhigamo anubuddho sukhassādhigamāya.	23	
PA_dn_18:24.1	Puna caparaṁ, bho, idhekaccassa oḷārikā kāyasaṅkhārā appaṭippassaddhā honti, oḷārikā vacīsaṅkhārā appaṭippassaddhā honti, oḷārikā cittasaṅkhārā appaṭippassaddhā honti.	24	
PA_dn_18:24.2	So aparena samayena ariyadhammaṁ suṇāti, yoniso manasi karoti, dhammānudhammaṁ paṭipajjati.	24	
PA_dn_18:24.3_0	Tassa ariyadhammassavanaṁ āgamma yonisomanasikāraṁ dhammānudhammappaṭipattiṁ oḷārikā	24	
PA_dn_18:24.3_1	kāyasaṅkhārā paṭippassambhanti, oḷārikā vacīsaṅkhārā paṭippassambhanti, oḷārikā cittasaṅkhārā paṭippassambhanti.	24	
PA_dn_18:24.4_0	Tassa oḷārikānaṁ kāyasaṅkhārānaṁ paṭippassaddhiyā oḷārikānaṁ vacīsaṅkhārānaṁ paṭippassaddhiyā	24	
PA_dn_18:24.4_1	oḷārikānaṁ cittasaṅkhārānaṁ paṭippassaddhiyā uppajjati sukhaṁ, sukhā bhiyyo somanassaṁ.	24	
PA_dn_18:24.5	Seyyathāpi, bho, pamudā pāmojjaṁ jāyetha;	24	
PA_dn_18:24.6_0	evameva kho bho oḷārikānaṁ kāyasaṅkhārānaṁ paṭippassaddhiyā oḷārikānaṁ vacīsaṅkhārānaṁ	24	
PA_dn_18:24.6_1	paṭippassaddhiyā oḷārikānaṁ cittasaṅkhārānaṁ paṭippassaddhiyā uppajjati sukhaṁ, sukhā bhiyyo somanassaṁ.	24	
PA_dn_18:24.7	Ayaṁ kho, bho, tena bhagavatā jānatā passatā arahatā sammāsambuddhena dutiyo okāsādhigamo anubuddho sukhassādhigamāya.	24	
PA_dn_18:25.1	Puna caparaṁ, bho, idhekacco ‘idaṁ kusalan’ti yathābhūtaṁ nappajānāti, ‘idaṁ akusalan’ti yathābhūtaṁ nappajānāti.	25	
PA_dn_18:25.2	‘Idaṁ sāvajjaṁ idaṁ anavajjaṁ, idaṁ sevitabbaṁ idaṁ na sevitabbaṁ, idaṁ hīnaṁ idaṁ paṇītaṁ, idaṁ kaṇhasukkasappaṭibhāgan’ti yathābhūtaṁ nappajānāti.	25	
PA_dn_18:25.3	So aparena samayena ariyadhammaṁ suṇāti, yoniso manasi karoti, dhammānudhammaṁ paṭipajjati.	25	
PA_dn_18:25.4	So ariyadhammassavanaṁ āgamma yonisomanasikāraṁ dhammānudhammappaṭipattiṁ, ‘idaṁ kusalan’ti yathābhūtaṁ pajānāti, ‘idaṁ akusalan’ti yathābhūtaṁ pajānāti.	25	
PA_dn_18:25.5	‘Idaṁ sāvajjaṁ idaṁ anavajjaṁ, idaṁ sevitabbaṁ idaṁ na sevitabbaṁ, idaṁ hīnaṁ idaṁ paṇītaṁ, idaṁ kaṇhasukkasappaṭibhāgan’ti yathābhūtaṁ pajānāti.	25	
PA_dn_18:25.6	Tassa evaṁ jānato evaṁ passato avijjā pahīyati, vijjā uppajjati.	25	
PA_dn_18:25.7	Tassa avijjāvirāgā vijjuppādā uppajjati sukhaṁ, sukhā bhiyyo somanassaṁ.	25	
PA_dn_18:25.8	Seyyathāpi, bho, pamudā pāmojjaṁ jāyetha;	25	
PA_dn_18:25.9	evameva kho, bho, avijjāvirāgā vijjuppādā uppajjati sukhaṁ, sukhā bhiyyo somanassaṁ.	25	
PA_dn_18:25.10	Ayaṁ kho, bho, tena bhagavatā jānatā passatā arahatā sammāsambuddhena tatiyo okāsādhigamo anubuddho sukhassādhigamāya.	25	
PA_dn_18:25.11	Ime kho, bho, tena bhagavatā jānatā passatā arahatā sammāsambuddhena tayo okāsādhigamā anubuddhā sukhassādhigamāyā”ti.	25	
PA_dn_18:26.1	Imamatthaṁ, bhante, brahmā sanaṅkumāro bhāsittha,	26	
PA_dn_18:26.2	imamatthaṁ, bhante, brahmā sanaṅkumāro bhāsitvā deve tāvatiṁse āmantesi:	26	
PA_dn_18:26.3.0	8. Catusatipaṭṭhāna	26	
PA_dn_18:26.4	“Taṁ kiṁ maññanti, bhonto devā tāvatiṁsā, yāva supaññattā cime tena bhagavatā jānatā passatā arahatā sammāsambuddhena cattāro satipaṭṭhānā paññattā kusalassādhigamāya.	26	
PA_dn_18:26.5	Katame cattāro?	26	
PA_dn_18:26.6	Idha, bho, bhikkhu ajjhattaṁ kāye kāyānupassī viharati ātāpī sampajāno satimā vineyya loke abhijjhādomanassaṁ.	26	
PA_dn_18:26.7	Ajjhattaṁ kāye kāyānupassī viharanto tattha sammā samādhiyati, sammā vippasīdati.	26	
PA_dn_18:26.8	So tattha sammā samāhito sammā vippasanno bahiddhā parakāye ñāṇadassanaṁ abhinibbatteti.	26	
PA_dn_18:26.9	Ajjhattaṁ vedanāsu vedanānupassī viharati …pe…	26	
PA_dn_18:26.10	bahiddhā paravedanāsu ñāṇadassanaṁ abhinibbatteti.	26	
PA_dn_18:26.11	Ajjhattaṁ citte cittānupassī viharati …pe…	26	
PA_dn_18:26.12	bahiddhā paracitte ñāṇadassanaṁ abhinibbatteti.	26	
PA_dn_18:26.13	Ajjhattaṁ dhammesu dhammānupassī viharati ātāpī sampajāno satimā vineyya loke abhijjhādomanassaṁ.	26	
PA_dn_18:26.14	Ajjhattaṁ dhammesu dhammānupassī viharanto tattha sammā samādhiyati, sammā vippasīdati.	26	
PA_dn_18:26.15	So tattha sammā samāhito sammā vippasanno bahiddhā paradhammesu ñāṇadassanaṁ abhinibbatteti.	26	
PA_dn_18:26.16	Ime kho, bho, tena bhagavatā jānatā passatā arahatā sammāsambuddhena cattāro satipaṭṭhānā paññattā kusalassādhigamāyā”ti.	26	
PA_dn_18:27.1	Imamatthaṁ, bhante, brahmā sanaṅkumāro bhāsittha.	27	
PA_dn_18:27.2	Imamatthaṁ, bhante, brahmā sanaṅkumāro bhāsitvā deve tāvatiṁse āmantesi:	27	
PA_dn_18:27.3.0	9. Sattasamādhiparikkhāra	27	
PA_dn_18:27.4_0	“Taṁ kiṁ maññanti, bhonto devā tāvatiṁsā, yāva supaññattā cime tena bhagavatā jānatā	27	
PA_dn_18:27.4_1	passatā arahatā sammāsambuddhena satta samādhiparikkhārā sammāsamādhissa paribhāvanāya	27	
PA_dn_18:27.4_2	sammāsamādhissa pāripūriyā.	27	
PA_dn_18:27.5	Katame satta?	27	
PA_dn_18:27.6	Sammādiṭṭhi sammāsaṅkappo sammāvācā sammākammanto sammāājīvo sammāvāyāmo sammāsati.	27	
PA_dn_18:27.7	Yā kho, bho, imehi sattahaṅgehi cittassa ekaggatā parikkhatā, ayaṁ vuccati, bho, ariyo sammāsamādhi saupaniso itipi saparikkhāro itipi.	27	
PA_dn_18:27.8_0	Sammādiṭṭhissa, bho, sammāsaṅkappo pahoti, sammāsaṅkappassa sammāvācā pahoti, sammāvācassa	27	
PA_dn_18:27.8_1	sammākammanto pahoti. Sammākammantassa sammāājīvo pahoti, sammāājīvassa sammāvāyāmo	27	
PA_dn_18:27.8_2	pahoti, sammāvāyāmassa sammāsati pahoti, sammāsatissa sammāsamādhi pahoti, sammāsamādhissa	27	
PA_dn_18:27.8_3	sammāñāṇaṁ pahoti, sammāñāṇassa sammāvimutti pahoti.	27	
PA_dn_18:27.9	Yañhi taṁ, bho, sammā vadamāno vadeyya:	27	
PA_dn_18:27.10	‘svākkhāto bhagavatā dhammo sandiṭṭhiko akāliko ehipassiko opaneyyiko paccattaṁ veditabbo viññūhi apārutā amatassa dvārā’ti idameva taṁ sammā vadamāno vadeyya.	27	
PA_dn_18:27.11	Svākkhāto hi, bho, bhagavatā dhammo sandiṭṭhiko, akāliko ehipassiko opaneyyiko paccattaṁ veditabbo viññūhi apārutā amatassa dvārā.	27	
PA_dn_18:27.12_0	Ye hi keci, bho, buddhe aveccappasādena samannāgatā, dhamme aveccappasādena samannāgatā,	27	
PA_dn_18:27.12_1	saṅghe aveccappasādena samannāgatā, ariyakantehi sīlehi samannāgatā, ye cime opapātikā	27	
PA_dn_18:27.12_2	dhammavinītā sātirekāni catuvīsatisatasahassāni māgadhakā paricārakā abbhatītā kālaṅkatā	27	
PA_dn_18:27.12_3	tiṇṇaṁ saṁyojanānaṁ parikkhayā sotāpannā avinipātadhammā niyatā sambodhiparāyaṇā.	27	
PA_dn_18:27.13	Atthi cevettha sakadāgāmino.	27	
PA_dn_18:27.14	Atthāyaṁ itarā pajā,	27	
PA_dn_18:27.15	puññābhāgāti me mano;	27	
PA_dn_18:27.16	Saṅkhātuṁ nopi sakkomi,	27	
PA_dn_18:27.17	musāvādassa ottappan”ti.	27	
PA_dn_18:28.1	Imamatthaṁ, bhante, brahmā sanaṅkumāro bhāsittha, imamatthaṁ, bhante, brahmuno sanaṅkumārassa bhāsato vessavaṇassa mahārājassa evaṁ cetaso parivitakko udapādi:	28	
PA_dn_18:28.2	“acchariyaṁ vata bho, abbhutaṁ vata bho, evarūpopi nāma uḷāro satthā bhavissati, evarūpaṁ uḷāraṁ dhammakkhānaṁ, evarūpā uḷārā visesādhigamā paññāyissantī”ti.	28	
PA_dn_18:28.3	Atha, bhante, brahmā sanaṅkumāro vessavaṇassa mahārājassa cetasā cetoparivitakkamaññāya vessavaṇaṁ mahārājānaṁ etadavoca:	28	
PA_dn_18:28.4	“taṁ kiṁ maññati bhavaṁ vessavaṇo mahārājā atītampi addhānaṁ evarūpo uḷāro satthā ahosi, evarūpaṁ uḷāraṁ dhammakkhānaṁ, evarūpā uḷārā visesādhigamā paññāyiṁsu.	28	
PA_dn_18:28.5	Anāgatampi addhānaṁ evarūpo uḷāro satthā bhavissati, evarūpaṁ uḷāraṁ dhammakkhānaṁ, evarūpā uḷārā visesādhigamā paññāyissantī”ti.	28	
PA_dn_18:29.1_0	Imamatthaṁ, bhante, brahmā sanaṅkumāro devānaṁ tāvatiṁsānaṁ abhāsi, imamatthaṁ vessavaṇo	29	
PA_dn_18:29.1_1	mahārājā brahmuno sanaṅkumārassa devānaṁ tāvatiṁsānaṁ bhāsato sammukhā sutaṁ sammukhā	29	
PA_dn_18:29.1_2	paṭiggahitaṁ sayaṁ parisāyaṁ ārocesi’”.	29	
PA_dn_18:29.2	Imamatthaṁ janavasabho yakkho vessavaṇassa mahārājassa sayaṁ parisāyaṁ bhāsato sammukhā sutaṁ sammukhā paṭiggahitaṁ bhagavato ārocesi.	29	
PA_dn_18:29.3_0	Imamatthaṁ bhagavā janavasabhassa yakkhassa sammukhā sutvā sammukhā paṭiggahetvā	29	
PA_dn_18:29.3_1	sāmañca abhiññāya āyasmato ānandassa ārocesi, imamatthamāyasmā ānando bhagavato sammukhā	29	
PA_dn_18:29.3_2	sutvā sammukhā paṭiggahetvā ārocesi bhikkhūnaṁ bhikkhunīnaṁ upāsakānaṁ upāsikānaṁ.	29	
PA_dn_18:29.4	Tayidaṁ brahmacariyaṁ iddhañceva phītañca vitthārikaṁ bāhujaññaṁ puthubhūtaṁ yāva devamanussehi suppakāsitanti.	29	
PA_dn_18:29.5	Janavasabhasuttaṁ niṭṭhitaṁ pañcamaṁ.	29	
