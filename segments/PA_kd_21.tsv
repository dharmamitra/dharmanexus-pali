segmentnr	original	folio	analyzed
PA_kd_21:0.1	Theravāda Vinayapiṭaka	0	
PA_kd_21:0.2	Cūḷavagga	0	
PA_kd_21:0.3	21. Pañcasatikakkhandhaka	0	
PA_kd_21:0.4	1. Saṅgītinidāna	0	
PA_kd_21:1.1.1	Atha kho āyasmā mahākassapo bhikkhū āmantesi—	1	
PA_kd_21:1.1.2	“ekamidāhaṁ, āvuso, samayaṁ pāvāya kusināraṁ addhānamaggappaṭipanno mahatā bhikkhusaṅghena saddhiṁ pañcamattehi bhikkhusatehi.	1	
PA_kd_21:1.1.3	Atha khvāhaṁ, āvuso, maggā okkamma aññatarasmiṁ rukkhamūle nisīdiṁ.	1	
PA_kd_21:1.1.4	Tena kho pana samayena aññataro ājīvako kusinārāya mandāravapupphaṁ gahetvā pāvaṁ addhānamaggappaṭipanno hoti.	1	
PA_kd_21:1.1.5	Addasaṁ kho ahaṁ, āvuso, taṁ ājīvakaṁ dūratova āgacchantaṁ.	1	
PA_kd_21:1.1.6	Disvāna taṁ ājīvakaṁ etadavocaṁ—	1	
PA_kd_21:1.1.7	‘apāvuso, amhākaṁ satthāraṁ jānāsī’ti?	1	
PA_kd_21:1.1.8	‘Āmāvuso, jānāmi.	1	
PA_kd_21:1.1.9	Ajja sattāhaparinibbuto samaṇo gotamo.	1	
PA_kd_21:1.1.10	Tato me idaṁ mandāravapupphaṁ gahitan’ti.	1	
PA_kd_21:1.1.11	Tatrāvuso, ye te bhikkhū avītarāgā appekacce bāhā paggayha kandanti, chinnapātaṁ papatanti, āvaṭṭanti, vivaṭṭanti—	1	
PA_kd_21:1.1.12	atikhippaṁ bhagavā parinibbuto, atikhippaṁ sugato parinibbuto, atikhippaṁ cakkhuṁ loke antarahitanti.	1	
PA_kd_21:1.1.13	Ye pana te bhikkhū vītarāgā te satā sampajānā adhivāsenti—	1	
PA_kd_21:1.1.14	aniccā saṅkhārā, taṁ kutettha labbhāti.	1	
PA_kd_21:1.1.15	Atha khvāhaṁ, āvuso, te bhikkhū etadavocaṁ—	1	
PA_kd_21:1.1.16	‘alaṁ, āvuso, mā socittha;	1	
PA_kd_21:1.1.17	mā paridevittha.	1	
PA_kd_21:1.1.18	Nanvetaṁ, āvuso, bhagavatā paṭikacceva akkhātaṁ—	1	
PA_kd_21:1.1.19	sabbeheva piyehi manāpehi nānābhāvo vinābhāvo aññathābhāvo.	1	
PA_kd_21:1.1.20	Taṁ kutettha āvuso labbhā, yaṁ taṁ jātaṁ bhūtaṁ saṅkhataṁ palokadhammaṁ, taṁ vata mā palujjīti—	1	
PA_kd_21:1.1.21	netaṁ ṭhānaṁ vijjatī’ti.	1	
PA_kd_21:1.1.22	Tena kho panāvuso, samayena subhaddo nāma vuḍḍhapabbajito tassaṁ parisāyaṁ nisinno hoti.	1	
PA_kd_21:1.1.23	Atha kho, āvuso, subhaddo vuḍḍhapabbajito te bhikkhū etadavoca—	1	
PA_kd_21:1.1.24	‘alaṁ, āvuso, mā socittha;	1	
PA_kd_21:1.1.25	mā paridevittha.	1	
PA_kd_21:1.1.26	Sumuttā mayaṁ tena mahāsamaṇena;	1	
PA_kd_21:1.1.27	upaddutā ca mayaṁ homa—	1	
PA_kd_21:1.1.28	idaṁ vo kappati, idaṁ vo na kappatīti.	1	
PA_kd_21:1.1.29	Idāni pana mayaṁ yaṁ icchissāma taṁ karissāma, yaṁ na icchissāma na taṁ karissāmā’ti.	1	
PA_kd_21:1.1.30	Handa mayaṁ, āvuso, dhammañca vinayañca saṅgāyāma.	1	
PA_kd_21:1.1.31	Pure adhammo dippati, dhammo paṭibāhiyyati;	1	
PA_kd_21:1.1.32	pure avinayo dippati vinayo paṭibāhiyyati;	1	
PA_kd_21:1.1.33	pure adhammavādino balavanto honti, dhammavādino dubbalā honti;	1	
PA_kd_21:1.1.34	pure avinayavādino balavanto honti, vinayavādino dubbalā hontī”ti.	1	
PA_kd_21:1.2.1	“Tena hi, bhante, thero bhikkhū uccinatū”ti.	1	
PA_kd_21:1.2.2	Atha kho āyasmā mahākassapo ekenūnapañcaarahantasatāni uccini.	1	
PA_kd_21:1.2.3	Bhikkhū āyasmantaṁ mahākassapaṁ etadavocuṁ—	1	
PA_kd_21:1.2.4	“ayaṁ, bhante, āyasmā ānando kiñcāpi sekkho, abhabbo chandā dosā mohā bhayā agatiṁ gantuṁ.	1	
PA_kd_21:1.2.5	Bahu ca anena bhagavato santike dhammo ca vinayo ca pariyatto.	1	
PA_kd_21:1.2.6	Tena hi, bhante, thero āyasmantampi ānandaṁ uccinatū”ti.	1	
PA_kd_21:1.2.7	Atha kho āyasmā mahākassapo āyasmantampi ānandaṁ uccini.	1	
PA_kd_21:1.3.1	Atha kho therānaṁ bhikkhūnaṁ etadahosi—	1	
PA_kd_21:1.3.2	“kattha nu kho mayaṁ dhammañca vinayañca saṅgāyeyyāmā”ti?	1	
PA_kd_21:1.3.3	Atha kho therānaṁ bhikkhūnaṁ etadahosi—	1	
PA_kd_21:1.3.4	“rājagahaṁ kho mahāgocaraṁ pahūtasenāsanaṁ, yannūna mayaṁ rājagahe vassaṁ vasantā dhammañca vinayañca saṅgāyeyyāma.	1	
PA_kd_21:1.3.5	Na aññe bhikkhū rājagahe vassaṁ upagaccheyyun”ti.	1	
PA_kd_21:1.4.1	Atha kho āyasmā mahākassapo saṅghaṁ ñāpesi—	1	
PA_kd_21:1.4.2	“Suṇātu me, āvuso, saṅgho.	1	
PA_kd_21:1.4.3	Yadi saṅghassa pattakallaṁ, saṅgho imāni pañca bhikkhusatāni sammanneyya—	1	
PA_kd_21:1.4.4	rājagahe vassaṁ vasantāni dhammañca vinayañca saṅgāyituṁ, na aññehi bhikkhūhi rājagahe vassaṁ vasitabbanti.	1	
PA_kd_21:1.4.5	Esā ñatti.	1	
PA_kd_21:1.4.6	Suṇātu me, āvuso, saṅgho.	1	
PA_kd_21:1.4.7	Imāni pañca bhikkhusatāni sammannati—	1	
PA_kd_21:1.4.8	rājagahe vassaṁ vasantāni dhammañca vinayañca saṅgāyituṁ, na aññehi bhikkhūhi rājagahe vassaṁ vasitabbanti.	1	
PA_kd_21:1.4.9	Yassāyasmato khamati imesaṁ pañcannaṁ bhikkhusatānaṁ sammuti—	1	
PA_kd_21:1.4.10	rājagahe vassaṁ vasantānaṁ dhammañca vinayañca saṅgāyituṁ, na aññehi bhikkhūhi rājagahe vassaṁ vasitabbanti—	1	
PA_kd_21:1.4.11	so tuṇhassa;	1	
PA_kd_21:1.4.12	yassa nakkhamati, so bhāseyya.	1	
PA_kd_21:1.4.13	Sammatāni saṅghena imāni pañca bhikkhusatāni rājagahe vassaṁ vasantāni dhammañca vinayañca saṅgāyituṁ, na aññehi bhikkhūhi rājagahe vassaṁ vasitabbanti.	1	
PA_kd_21:1.4.14	Khamati saṅghassa, tasmā tuṇhī, evametaṁ dhārayāmī”ti.	1	
PA_kd_21:1.5.1	Atha kho therā bhikkhū rājagahaṁ agamaṁsu dhammañca vinayañca saṅgāyituṁ.	1	
PA_kd_21:1.5.2	Atha kho therānaṁ bhikkhūnaṁ etadahosi—	1	
PA_kd_21:1.5.3	“bhagavatā kho, āvuso, khaṇḍaphullapaṭisaṅkharaṇaṁ vaṇṇitaṁ.	1	
PA_kd_21:1.5.4	Handa mayaṁ, āvuso, paṭhamaṁ māsaṁ khaṇḍaphullaṁ paṭisaṅkharoma;	1	
PA_kd_21:1.5.5	majjhimaṁ māsaṁ sannipatitvā dhammañca vinayañca saṅgāyissāmā”ti.	1	
PA_kd_21:1.5.6	Atha kho therā bhikkhū paṭhamaṁ māsaṁ khaṇḍaphullaṁ paṭisaṅkhariṁsu.	1	
PA_kd_21:1.6.1	Atha kho āyasmā ānando—	1	
PA_kd_21:1.6.2	“sve sannipāto na kho metaṁ patirūpaṁ, yohaṁ sekkho samāno sannipātaṁ gaccheyyan”ti—	1	
PA_kd_21:1.6.3	bahudeva rattiṁ kāyagatāya satiyā vītināmetvā rattiyā paccūsasamayaṁ “nipajjissāmī”ti kāyaṁ āvajjesi.	1	
PA_kd_21:1.6.4	Appattañca sīsaṁ bibbohanaṁ, bhūmito ca pādā muttā.	1	
PA_kd_21:1.6.5	Etasmiṁ antare anupādāya āsavehi cittaṁ vimucci.	1	
PA_kd_21:1.6.6	Atha kho āyasmā ānando arahā samāno sannipātaṁ agamāsi.	1	
PA_kd_21:1.7.1	Atha kho āyasmā mahākassapo saṅghaṁ ñāpesi—	1	
PA_kd_21:1.7.2	“Suṇātu me, āvuso, saṅgho.	1	
PA_kd_21:1.7.3	Yadi saṅghassa pattakallaṁ, ahaṁ upāliṁ vinayaṁ puccheyyan”ti.	1	
PA_kd_21:1.7.4	Āyasmā upāli saṅghaṁ ñāpesi—	1	
PA_kd_21:1.7.5	“Suṇātu me, bhante, saṅgho.	1	
PA_kd_21:1.7.6	Yadi saṅghassa pattakallaṁ, ahaṁ āyasmatā mahākassapena vinayaṁ puṭṭho vissajjeyyan”ti.	1	
PA_kd_21:1.7.7	Atha kho āyasmā mahākassapo āyasmantaṁ upāliṁ etadavoca—	1	
PA_kd_21:1.7.8	“paṭhamaṁ, āvuso upāli, pārājikaṁ kattha paññattan”ti?	1	
PA_kd_21:1.7.9	“Vesāliyaṁ, bhante”ti.	1	
PA_kd_21:1.7.10	“Kaṁ ārabbhā”ti?	1	
PA_kd_21:1.7.11	“Sudinnaṁ kalandaputtaṁ ārabbhā”ti.	1	
PA_kd_21:1.7.12	“Kismiṁ vatthusmin”ti?	1	
PA_kd_21:1.7.13	“Methunadhamme”ti.	1	
PA_kd_21:1.7.14_0	Atha kho āyasmā mahākassapo āyasmantaṁ upāliṁ paṭhamassa pārājikassa vatthumpi pucchi,	1	
PA_kd_21:1.7.14_1	nidānampi pucchi, puggalampi pucchi, paññattimpi pucchi, anupaññattimpi pucchi, āpattimpi	1	
PA_kd_21:1.7.14_2	pucchi, anāpattimpi pucchi.	1	
PA_kd_21:1.7.15	“Dutiyaṁ panāvuso upāli, pārājikaṁ kattha paññattan”ti?	1	
PA_kd_21:1.7.16	“Rājagahe, bhante”ti.	1	
PA_kd_21:1.7.17	“Kaṁ ārabbhā”ti?	1	
PA_kd_21:1.7.18	“Dhaniyaṁ kumbhakāraputtaṁ ārabbhā”ti.	1	
PA_kd_21:1.7.19	“Kismiṁ vatthusmin”ti?	1	
PA_kd_21:1.7.20	“Adinnādāne”ti.	1	
PA_kd_21:1.7.21_0	Atha kho āyasmā mahākassapo āyasmantaṁ upāliṁ dutiyassa pārājikassa vatthumpi pucchi,	1	
PA_kd_21:1.7.21_1	nidānampi pucchi, puggalampi pucchi, paññattimpi pucchi, anupaññattimpi pucchi, āpattimpi	1	
PA_kd_21:1.7.21_2	pucchi, anāpattimpi pucchi.	1	
PA_kd_21:1.7.22	“Tatiyaṁ panāvuso upāli, pārājikaṁ kattha paññattan”ti?	1	
PA_kd_21:1.7.23	“Vesāliyaṁ, bhante”ti.	1	
PA_kd_21:1.7.24	“Kaṁ ārabbhā”ti?	1	
PA_kd_21:1.7.25	“Sambahule bhikkhū ārabbhā”ti.	1	
PA_kd_21:1.7.26	“Kismiṁ vatthusmin”ti?	1	
PA_kd_21:1.7.27	“Manussaviggahe”ti.	1	
PA_kd_21:1.7.28_0	Atha kho āyasmā mahākassapo āyasmantaṁ upāliṁ tatiyassa pārājikassa vatthumpi pucchi,	1	
PA_kd_21:1.7.28_1	nidānampi pucchi, puggalampi pucchi, paññattimpi pucchi, anupaññattimpi pucchi, āpattimpi	1	
PA_kd_21:1.7.28_2	pucchi, anāpattimpi pucchi.	1	
PA_kd_21:1.7.29	“Catutthaṁ panāvuso upāli, pārājikaṁ kattha paññattan”ti?	1	
PA_kd_21:1.7.30	“Vesāliyaṁ, bhante”ti.	1	
PA_kd_21:1.7.31	“Kaṁ ārabbhā”ti?	1	
PA_kd_21:1.7.32	“Vaggumudātīriye bhikkhū ārabbhā”ti.	1	
PA_kd_21:1.7.33	“Kismiṁ vatthusmin”ti?	1	
PA_kd_21:1.7.34	“Uttarimanussadhamme”ti.	1	
PA_kd_21:1.7.35_0	Atha kho āyasmā mahākassapo āyasmantaṁ upāliṁ catutthassa pārājikassa vatthumpi pucchi,	1	
PA_kd_21:1.7.35_1	nidānampi pucchi, puggalampi pucchi, paññattimpi pucchi, anupaññattimpi pucchi, āpattimpi	1	
PA_kd_21:1.7.35_2	pucchi, anāpattimpi pucchi.	1	
PA_kd_21:1.7.36	Eteneva upāyena ubhatovibhaṅge pucchi.	1	
PA_kd_21:1.7.37	Puṭṭho puṭṭho āyasmā upāli vissajjesi.	1	
PA_kd_21:1.8.1	Atha kho āyasmā mahākassapo saṅghaṁ ñāpesi—	1	
PA_kd_21:1.8.2	“Suṇātu me, āvuso, saṅgho.	1	
PA_kd_21:1.8.3	Yadi saṅghassa pattakallaṁ, ahaṁ ānandaṁ dhammaṁ puccheyyan”ti.	1	
PA_kd_21:1.8.4	Āyasmā ānando saṅghaṁ ñāpesi—	1	
PA_kd_21:1.8.5	“Suṇātu me, bhante, saṅgho.	1	
PA_kd_21:1.8.6	Yadi saṅghassa pattakallaṁ, ahaṁ āyasmatā mahākassapena dhammaṁ puṭṭho vissajjeyyan”ti.	1	
PA_kd_21:1.8.7	Atha kho āyasmā mahākassapo āyasmantaṁ ānandaṁ etadavoca—	1	
PA_kd_21:1.8.8	“brahmajālaṁ, āvuso ānanda, kattha bhāsitan”ti?	1	
PA_kd_21:1.8.9	“Antarā ca, bhante, rājagahaṁ antarā ca nāḷandaṁ rājāgārake ambalaṭṭhikāyā”ti.	1	
PA_kd_21:1.8.10	“Kaṁ ārabbhā”ti?	1	
PA_kd_21:1.8.11	“Suppiyañca paribbājakaṁ brahmadattañca māṇavan”ti.	1	
PA_kd_21:1.8.12	Atha kho āyasmā mahākassapo āyasmantaṁ ānandaṁ brahmajālassa nidānampi pucchi, puggalampi pucchi.	1	
PA_kd_21:1.8.13	“Sāmaññaphalaṁ panāvuso ānanda, kattha bhāsitan”ti?	1	
PA_kd_21:1.8.14	“Rājagahe, bhante, jīvakambavane”ti.	1	
PA_kd_21:1.8.15	“Kena saddhin”ti?	1	
PA_kd_21:1.8.16	“Ajātasattunā vedehiputtena saddhin”ti.	1	
PA_kd_21:1.8.17	Atha kho āyasmā mahākassapo āyasmantaṁ ānandaṁ sāmaññaphalassa nidānampi pucchi, puggalampi pucchi.	1	
PA_kd_21:1.8.18	Eteneva upāyena pañcapi nikāye pucchi.	1	
PA_kd_21:1.8.19	Puṭṭho puṭṭho āyasmā ānando vissajjesi.	1	
PA_kd_21:1.9.0	2. Khuddānukhuddakasikkhāpadakathā	1	
PA_kd_21:1.9.1	Atha kho āyasmā ānando there bhikkhū etadavoca—	1	
PA_kd_21:1.9.2	“bhagavā maṁ, bhante, parinibbānakāle evamāha—	1	
PA_kd_21:1.9.3	‘ākaṅkhamāno, ānanda, saṅgho mamaccayena khuddānukhuddakāni sikkhāpadāni samūhaneyyā’”ti.	1	
PA_kd_21:1.9.4	“Pucchi pana tvaṁ, āvuso ānanda, bhagavantaṁ—	1	
PA_kd_21:1.9.5	‘katamāni pana, bhante, khuddānukhuddakāni sikkhāpadānī’”ti?	1	
PA_kd_21:1.9.6	“Na khohaṁ, bhante, bhagavantaṁ pucchiṁ—	1	
PA_kd_21:1.9.7	‘katamāni pana, bhante, khuddānukhuddakāni sikkhāpadānī’”ti.	1	
PA_kd_21:1.9.8	Ekacce therā evamāhaṁsu—	1	
PA_kd_21:1.9.9	“cattāri pārājikāni ṭhapetvā, avasesāni khuddānukhuddakāni sikkhāpadānī”ti.	1	
PA_kd_21:1.9.10	Ekacce therā evamāhaṁsu—	1	
PA_kd_21:1.9.11	“cattāri pārājikāni ṭhapetvā, terasa saṅghādisese ṭhapetvā, avasesāni khuddānukhuddakāni sikkhāpadānī”ti.	1	
PA_kd_21:1.9.12	Ekacce therā evamāhaṁsu—	1	
PA_kd_21:1.9.13	“cattāri pārājikāni ṭhapetvā, terasa saṅghādisese ṭhapetvā, dve aniyate ṭhapetvā, avasesāni khuddānukhuddakāni sikkhāpadānī”ti.	1	
PA_kd_21:1.9.14	Ekacce therā evamāhaṁsu—	1	
PA_kd_21:1.9.15	“cattāri pārājikāni ṭhapetvā, terasa saṅghādisese ṭhapetvā, dve aniyate ṭhapetvā, tiṁsa nissaggiye pācittiye ṭhapetvā, avasesāni khuddānukhuddakāni sikkhāpadānī”ti.	1	
PA_kd_21:1.9.16	Ekacce therā evamāhaṁsu—	1	
PA_kd_21:1.9.17_0	“cattāri pārājikāni ṭhapetvā, terasa saṅghādisese ṭhapetvā, dve aniyate ṭhapetvā,	1	
PA_kd_21:1.9.17_1	tiṁsa nissaggiye pācittiye ṭhapetvā, dvenavuti pācittiye ṭhapetvā, avasesāni khuddānukhuddakāni sikkhāpadānī”ti.	1	
PA_kd_21:1.9.18	Ekacce therā evamāhaṁsu—	1	
PA_kd_21:1.9.19_0	“cattāri pārājikāni ṭhapetvā, terasa saṅghādisese ṭhapetvā, dve aniyate ṭhapetvā,	1	
PA_kd_21:1.9.19_1	tiṁsa nissaggiye pācittiye ṭhapetvā, dvenavuti pācittiye ṭhapetvā, cattāro pāṭidesanīye	1	
PA_kd_21:1.9.19_2	ṭhapetvā, avasesāni khuddānukhuddakāni sikkhāpadānī”ti.	1	
PA_kd_21:1.9.20	Atha kho āyasmā mahākassapo saṅghaṁ ñāpesi—	1	
PA_kd_21:1.9.21	“Suṇātu me, āvuso, saṅgho.	1	
PA_kd_21:1.9.22	Santamhākaṁ sikkhāpadāni gihigatāni.	1	
PA_kd_21:1.9.23	Gihinopi jānanti—	1	
PA_kd_21:1.9.24	‘idaṁ vo samaṇānaṁ sakyaputtiyānaṁ kappati, idaṁ vo na kappatī’ti.	1	
PA_kd_21:1.9.25	Sace mayaṁ khuddānukhuddakāni sikkhāpadāni samūhanissāma, bhavissanti vattāro—	1	
PA_kd_21:1.9.26	‘dhūmakālikaṁ samaṇena gotamena sāvakānaṁ sikkhāpadaṁ paññattaṁ.	1	
PA_kd_21:1.9.27	Yāvimesaṁ satthā aṭṭhāsi tāvime sikkhāpadesu sikkhiṁsu.	1	
PA_kd_21:1.9.28	Yato imesaṁ satthā parinibbuto, na dānime sikkhāpadesu sikkhantī’ti.	1	
PA_kd_21:1.9.29	Yadi saṅghassa pattakallaṁ, saṅgho apaññattaṁ nappaññapeyya, paññattaṁ na samucchindeyya, yathāpaññattesu sikkhāpadesu samādāya vatteyya.	1	
PA_kd_21:1.9.30	Esā ñatti.	1	
PA_kd_21:1.9.31	Suṇātu me, āvuso, saṅgho.	1	
PA_kd_21:1.9.32	Santamhākaṁ sikkhāpadāni gihigatāni.	1	
PA_kd_21:1.9.33	Gihinopi jānanti—	1	
PA_kd_21:1.9.34	‘idaṁ vo samaṇānaṁ sakyaputtiyānaṁ kappati, idaṁ vo na kappatī’ti.	1	
PA_kd_21:1.9.35	Sace mayaṁ khuddānukhuddakāni sikkhāpadāni samūhanissāma, bhavissanti vattāro—	1	
PA_kd_21:1.9.36	‘dhūmakālikaṁ samaṇena gotamena sāvakānaṁ sikkhāpadaṁ paññattaṁ.	1	
PA_kd_21:1.9.37	Yāvimesaṁ satthā aṭṭhāsi tāvime sikkhāpadesu sikkhiṁsu.	1	
PA_kd_21:1.9.38	Yato imesaṁ satthā parinibbuto, na dānime sikkhāpadesu sikkhantī’ti.	1	
PA_kd_21:1.9.39	Saṅgho apaññattaṁ nappaññapeti, paññattaṁ na samucchindati, yathāpaññattesu sikkhāpadesu samādāya vattati.	1	
PA_kd_21:1.9.40	Yassāyasmato khamati apaññattassa appaññāpanā, paññattassa asamucchedo, yathāpaññattesu sikkhāpadesu samādāya vattanā, so tuṇhassa;	1	
PA_kd_21:1.9.41	yassa nakkhamati, so bhāseyya.	1	
PA_kd_21:1.9.42	Saṅgho apaññattaṁ nappaññapeti, paññattaṁ na samucchindati, yathāpaññattesu sikkhāpadesu samādāya vattati.	1	
PA_kd_21:1.9.43	Khamati saṅghassa, tasmā tuṇhī, evametaṁ dhārayāmī”ti.	1	
PA_kd_21:1.10.1	Atha kho therā bhikkhū āyasmantaṁ ānandaṁ etadavocuṁ—	1	
PA_kd_21:1.10.2	“idaṁ te, āvuso ānanda, dukkaṭaṁ, yaṁ tvaṁ bhagavantaṁ na pucchi—‘katamāni pana, bhante, khuddānukhuddakāni sikkhāpadānī’ti.	1	
PA_kd_21:1.10.3	Desehi taṁ dukkaṭan”ti.	1	
PA_kd_21:1.10.4	“Ahaṁ kho, bhante, assatiyā bhagavantaṁ na pucchiṁ—‘katamāni pana, bhante, khuddānukhuddakāni sikkhāpadānī’ti.	1	
PA_kd_21:1.10.5	Nāhaṁ taṁ dukkaṭaṁ passāmi, api cāyasmantānaṁ saddhāya desemi taṁ dukkaṭan”ti.	1	
PA_kd_21:1.10.6	“Idampi te, āvuso ānanda, dukkaṭaṁ, yaṁ tvaṁ bhagavato vassikasāṭikaṁ akkamitvā sibbesi.	1	
PA_kd_21:1.10.7	Desehi taṁ dukkaṭan”ti.	1	
PA_kd_21:1.10.8	“Ahaṁ kho, bhante, na agāravena bhagavato vassikasāṭikaṁ akkamitvā sibbesiṁ.	1	
PA_kd_21:1.10.9	Nāhaṁ taṁ dukkaṭaṁ passāmi, api cāyasmantānaṁ saddhāya desemi taṁ dukkaṭan”ti.	1	
PA_kd_21:1.10.10	“Idampi te, āvuso ānanda, dukkaṭaṁ, yaṁ tvaṁ mātugāmehi bhagavato sarīraṁ paṭhamaṁ vandāpesi, tāsaṁ rodantīnaṁ bhagavato sarīraṁ assukena makkhitaṁ.	1	
PA_kd_21:1.10.11	Desehi taṁ dukkaṭan”ti.	1	
PA_kd_21:1.10.12	“Ahaṁ kho, bhante—māyimāsaṁ vikāle ahesunti—mātugāmehi bhagavato sarīraṁ paṭhamaṁ vandāpesiṁ.	1	
PA_kd_21:1.10.13	Nāhaṁ taṁ dukkaṭaṁ passāmi, api cāyasmantānaṁ saddhāya desemi taṁ dukkaṭan”ti.	1	
PA_kd_21:1.10.14	“Idampi te, āvuso ānanda, dukkaṭaṁ, yaṁ tvaṁ bhagavatā oḷārike nimitte kayiramāne, oḷārike obhāse kayiramāne, na bhagavantaṁ yāci—	1	
PA_kd_21:1.10.15	‘tiṭṭhatu bhagavā kappaṁ, tiṭṭhatu sugato kappaṁ, bahujanahitāya bahujanasukhāya lokānukampāya atthāya hitāya sukhāya devamanussānan’ti.	1	
PA_kd_21:1.10.16	Desehi taṁ dukkaṭan”ti.	1	
PA_kd_21:1.10.17	“Ahaṁ kho, bhante, mārena pariyuṭṭhitacitto na bhagavantaṁ yāciṁ—	1	
PA_kd_21:1.10.18	‘tiṭṭhatu bhagavā kappaṁ, tiṭṭhatu sugato kappaṁ, bahujanahitāya bahujanasukhāya lokānukampāya atthāya hitāya sukhāya devamanussānan’ti.	1	
PA_kd_21:1.10.19	Nāhaṁ taṁ dukkaṭaṁ passāmi, api cāyasmantānaṁ saddhāya desemi taṁ dukkaṭan”ti.	1	
PA_kd_21:1.10.20	“Idampi te, āvuso ānanda, dukkaṭaṁ yaṁ tvaṁ mātugāmassa tathāgatappavedite dhammavinaye pabbajjaṁ ussukkaṁ akāsi.	1	
PA_kd_21:1.10.21	Desehi taṁ dukkaṭan”ti.	1	
PA_kd_21:1.10.22_0	“Ahaṁ kho, bhante, ayaṁ mahāpajāpati gotamī bhagavato mātucchā āpādikā posikā khīrassa	1	
PA_kd_21:1.10.22_1	dāyikā bhagavantaṁ janettiyā kālaṅkatāya thaññaṁ pāyesīti mātugāmassa tathāgatappavedite	1	
PA_kd_21:1.10.22_2	dhammavinaye pabbajjaṁ ussukkaṁ akāsiṁ.	1	
PA_kd_21:1.10.23	Nāhaṁ taṁ dukkaṭaṁ passāmi, api cāyasmantānaṁ saddhāya desemi taṁ dukkaṭan”ti.	1	
PA_kd_21:1.11.1	Tena kho pana samayena āyasmā purāṇo dakkhiṇāgirismiṁ cārikaṁ carati mahatā bhikkhusaṅghena saddhiṁ pañcamattehi bhikkhusatehi.	1	
PA_kd_21:1.11.2_0	Atha kho āyasmā purāṇo therehi bhikkhūhi dhamme ca vinaye ca saṅgīte dakkhiṇāgirismiṁ	1	
PA_kd_21:1.11.2_1	yathābhirantaṁ viharitvā yena rājagahaṁ yena veḷuvanaṁ kalandakanivāpo yena therā	1	
PA_kd_21:1.11.2_2	bhikkhū tenupasaṅkami, upasaṅkamitvā therehi bhikkhūhi saddhiṁ paṭisammoditvā ekamantaṁ nisīdi.	1	
PA_kd_21:1.11.3	Ekamantaṁ nisinnaṁ kho āyasmantaṁ purāṇaṁ therā bhikkhū etadavocuṁ—	1	
PA_kd_21:1.11.4	“therehi, āvuso purāṇa, dhammo ca vinayo ca saṅgīto.	1	
PA_kd_21:1.11.5	Upehi taṁ saṅgītin”ti.	1	
PA_kd_21:1.11.6	“Susaṅgītāvuso, therehi dhammo ca vinayo ca.	1	
PA_kd_21:1.11.7	Api ca yatheva mayā bhagavato sammukhā sutaṁ, sammukhā paṭiggahitaṁ, tathevāhaṁ dhāressāmī”ti.	1	
PA_kd_21:1.12.0	3. Brahmadaṇḍakathā	1	
PA_kd_21:1.12.1	Atha kho āyasmā ānando there bhikkhū etadavoca—	1	
PA_kd_21:1.12.2	“bhagavā maṁ, bhante, parinibbānakāle evamāha—	1	
PA_kd_21:1.12.3	‘tena hānanda, saṅgho mamaccayena channassa bhikkhuno brahmadaṇḍaṁ āṇāpetū’”ti.	1	
PA_kd_21:1.12.4	“Pucchi pana tvaṁ, āvuso ānanda, bhagavantaṁ—	1	
PA_kd_21:1.12.5	‘katamo pana, bhante, brahmadaṇḍo’”ti?	1	
PA_kd_21:1.12.6	“Pucchiṁ khohaṁ, bhante, bhagavantaṁ—	1	
PA_kd_21:1.12.7	‘katamo pana, bhante, brahmadaṇḍo’ti?	1	
PA_kd_21:1.12.8	‘Channo, ānanda, bhikkhu yaṁ iccheyya taṁ vadeyya.	1	
PA_kd_21:1.12.9	Bhikkhūhi channo bhikkhu neva vattabbo, na ovaditabbo, nānusāsitabbo’”ti.	1	
PA_kd_21:1.12.10	“Tena hāvuso ānanda, tvaṁyeva channassa bhikkhuno brahmadaṇḍaṁ āṇāpehī”ti.	1	
PA_kd_21:1.12.11	“Kathāhaṁ, bhante, channassa bhikkhuno brahmadaṇḍaṁ āṇāpemi, caṇḍo so bhikkhu pharuso”ti?	1	
PA_kd_21:1.12.12	“Tena hāvuso ānanda, bahukehi bhikkhūhi saddhiṁ gacchāhī”ti.	1	
PA_kd_21:1.12.13_0	“Evaṁ, bhante”ti kho āyasmā ānando therānaṁ bhikkhūnaṁ paṭissutvā mahatā bhikkhusaṅghena	1	
PA_kd_21:1.12.13_1	saddhiṁ pañcamattehi bhikkhusatehi nāvāya ujjavanikāya kosambiṁ ujjavi, nāvāya paccorohitvā	1	
PA_kd_21:1.12.13_2	rañño udenassa uyyānassa avidūre aññatarasmiṁ rukkhamūle nisīdi.	1	
PA_kd_21:1.13.1	Tena kho pana samayena rājā udeno uyyāne paricāresi saddhiṁ orodhena.	1	
PA_kd_21:1.13.2	Assosi kho rañño udenassa orodho—	1	
PA_kd_21:1.13.3	“amhākaṁ kira ācariyo ayyo ānando uyyānassa avidūre aññatarasmiṁ rukkhamūle nisinno”ti.	1	
PA_kd_21:1.13.4	Atha kho rañño udenassa orodho rājānaṁ udenaṁ etadavoca—	1	
PA_kd_21:1.13.5	“amhākaṁ kira, deva, ācariyo ayyo ānando uyyānassa avidūre aññatarasmiṁ rukkhamūle nisinno.	1	
PA_kd_21:1.13.6	Icchāma mayaṁ, deva, ayyaṁ ānandaṁ passitun”ti.	1	
PA_kd_21:1.13.7	“Tena hi tumhe samaṇaṁ ānandaṁ passathā”ti.	1	
PA_kd_21:1.13.8	Atha kho rañño udenassa orodho yenāyasmā ānando tenupasaṅkami, upasaṅkamitvā āyasmantaṁ ānandaṁ abhivādetvā ekamantaṁ nisīdi.	1	
PA_kd_21:1.13.9	Ekamantaṁ nisinnaṁ kho rañño udenassa orodhaṁ āyasmā ānando dhammiyā kathāya sandassesi samādapesi samuttejesi sampahaṁsesi.	1	
PA_kd_21:1.13.10	Atha kho rañño udenassa orodho āyasmatā ānandena dhammiyā kathāya sandassito samādapito samuttejito sampahaṁsito āyasmato ānandassa pañca uttarāsaṅgasatāni pādāsi.	1	
PA_kd_21:1.13.11	Atha kho rañño udenassa orodho āyasmato ānandassa bhāsitaṁ abhinanditvā anumoditvā uṭṭhāyāsanā āyasmantaṁ ānandaṁ abhivādetvā padakkhiṇaṁ katvā yena rājā udeno tenupasaṅkami.	1	
PA_kd_21:1.14.1	Addasā kho rājā udeno orodhaṁ dūratova āgacchantaṁ.	1	
PA_kd_21:1.14.2	Disvāna orodhaṁ etadavoca—	1	
PA_kd_21:1.14.3	“api nu kho tumhe samaṇaṁ ānandaṁ passitthā”ti?	1	
PA_kd_21:1.14.4	“Apassimhā kho mayaṁ, deva, ayyaṁ ānandan”ti.	1	
PA_kd_21:1.14.5	“Api nu tumhe samaṇassa ānandassa kiñci adatthā”ti?	1	
PA_kd_21:1.14.6	“Adamhā kho mayaṁ, deva, ayyassa ānandassa pañca uttarāsaṅgasatānī”ti.	1	
PA_kd_21:1.14.7	Rājā udeno ujjhāyati khiyyati vipāceti—	1	
PA_kd_21:1.14.8	“kathañhi nāma samaṇo ānando tāva bahuṁ cīvaraṁ paṭiggahessati.	1	
PA_kd_21:1.14.9	Dussavāṇijjaṁ vā samaṇo ānando karissati, paggāhikasālaṁ vā pasāressatī”ti.	1	
PA_kd_21:1.14.10	Atha kho rājā udeno yenāyasmā ānando tenupasaṅkami, upasaṅkamitvā āyasmatā ānandena saddhiṁ sammodi.	1	
PA_kd_21:1.14.11	Sammodanīyaṁ kathaṁ sāraṇīyaṁ vītisāretvā ekamantaṁ nisīdi.	1	
PA_kd_21:1.14.12	Ekamantaṁ nisinno kho rājā udeno āyasmantaṁ ānandaṁ etadavoca—	1	
PA_kd_21:1.14.13	“āgamā nu khvidha, bho ānanda, amhākaṁ orodho”ti?	1	
PA_kd_21:1.14.14	“Āgamāsi kho te idha, mahārāja, orodho”ti.	1	
PA_kd_21:1.14.15	“Api pana bhoto ānandassa kiñci adāsī”ti?	1	
PA_kd_21:1.14.16	“Adāsi kho me, mahārāja, pañca uttarāsaṅgasatānī”ti.	1	
PA_kd_21:1.14.17	“Kiṁ pana bhavaṁ ānando tāva bahuṁ cīvaraṁ karissatī”ti?	1	
PA_kd_21:1.14.18	“Ye te, mahārāja, bhikkhū dubbalacīvarā tehi saddhiṁ saṁvibhajissāmī”ti.	1	
PA_kd_21:1.14.19	“Yāni kho pana, bho ānanda, porāṇakāni dubbalacīvarāni tāni kathaṁ karissathā”ti?	1	
PA_kd_21:1.14.20	“Tāni, mahārāja, uttarattharaṇaṁ karissāmā”ti.	1	
PA_kd_21:1.14.21	“Yāni pana, bho ānanda, porāṇakāni uttarattharaṇāni tāni kathaṁ karissathā”ti?	1	
PA_kd_21:1.14.22	“Tāni, mahārāja, bhisicchaviyo karissāmā”ti.	1	
PA_kd_21:1.14.23	“Yā pana, bho ānanda, porāṇakā bhisicchaviyo tā kathaṁ karissathā”ti?	1	
PA_kd_21:1.14.24	“Tā, mahārāja, bhūmattharaṇaṁ karissāmā”ti.	1	
PA_kd_21:1.14.25	“Yāni pana, bho ānanda, porāṇakāni bhūmattharaṇāni tāni kathaṁ karissathā”ti?	1	
PA_kd_21:1.14.26	“Tāni, mahārāja, pādapuñchaniyo karissāmā”ti.	1	
PA_kd_21:1.14.27	“Yā pana, bho ānanda, porāṇakā pādapuñchaniyo tā kathaṁ karissathā”ti?	1	
PA_kd_21:1.14.28	“Tā, mahārāja, rajoharaṇaṁ karissāmā”ti.	1	
PA_kd_21:1.14.29	“Yāni pana, bho ānanda, porāṇakāni rajoharaṇāni tāni kathaṁ karissathā”ti?	1	
PA_kd_21:1.14.30	“Tāni, mahārāja, koṭṭetvā cikkhallena madditvā paribhaṇḍaṁ limpissāmā”ti.	1	
PA_kd_21:1.14.31	Atha kho rājā udeno—“sabbevime samaṇā sakyaputtiyā yoniso upanenti, na kulavaṁ gamentī”ti—	1	
PA_kd_21:1.14.32	āyasmato ānandassa aññānipi pañca dussasatāni pādāsi.	1	
PA_kd_21:1.14.33	Ayañcarahi āyasmato ānandassa paṭhamaṁ cīvarabhikkhā uppajji cīvarasahassaṁ.	1	
PA_kd_21:1.15.1	Atha kho āyasmā ānando yena ghositārāmo tenupasaṅkami, upasaṅkamitvā paññatte āsane nisīdi.	1	
PA_kd_21:1.15.2	Atha kho āyasmā channo yenāyasmā ānando tenupasaṅkami, upasaṅkamitvā āyasmantaṁ ānandaṁ abhivādetvā ekamantaṁ nisīdi.	1	
PA_kd_21:1.15.3	Ekamantaṁ nisinnaṁ kho āyasmantaṁ channaṁ āyasmā ānando etadavoca—	1	
PA_kd_21:1.15.4	“saṅghena te, āvuso channa, brahmadaṇḍo āṇāpito”ti.	1	
PA_kd_21:1.15.5	“Katamo pana, bhante ānanda, brahmadaṇḍo āṇāpito”ti?	1	
PA_kd_21:1.15.6	“Tvaṁ, āvuso channa, bhikkhū yaṁ iccheyyāsi taṁ vadeyyāsi.	1	
PA_kd_21:1.15.7	Bhikkhūhi tvaṁ neva vattabbo, na ovaditabbo, nānusāsitabbo”ti.	1	
PA_kd_21:1.15.8	“Nanvāhaṁ, bhante ānanda, hato ettāvatā, yatohaṁ bhikkhūhi neva vattabbo, na ovaditabbo, nānusāsitabbo”ti tattheva mucchito papato.	1	
PA_kd_21:1.15.9	Atha kho āyasmā channo brahmadaṇḍena aṭṭīyamāno harāyamāno jigucchamāno eko vūpakaṭṭho appamatto ātāpī pahitatto viharanto nacirasseva—	1	
PA_kd_21:1.15.10	yassatthāya kulaputtā sammadeva agārasmā anagāriyaṁ pabbajanti, tadanuttaraṁ—	1	
PA_kd_21:1.15.11	brahmacariyapariyosānaṁ diṭṭheva dhamme sayaṁ abhiññā sacchikatvā upasampajja vihāsi.	1	
PA_kd_21:1.15.12	“Khīṇā jāti, vusitaṁ brahmacariyaṁ, kataṁ karaṇīyaṁ, nāparaṁ itthattāyā”ti abbhaññāsi.	1	
PA_kd_21:1.15.13	Aññataro ca panāyasmā channo arahataṁ ahosi.	1	
PA_kd_21:1.15.14	Atha kho āyasmā channo arahattaṁ patto yenāyasmā ānando tenupasaṅkami, upasaṅkamitvā āyasmantaṁ ānandaṁ etadavoca—	1	
PA_kd_21:1.15.15	“paṭippassambhehi dāni me, bhante ānanda, brahmadaṇḍan”ti.	1	
PA_kd_21:1.15.16	“Yadaggena tayā, āvuso channa, arahattaṁ sacchikataṁ tadaggena te brahmadaṇḍo paṭippassaddho”ti.	1	
PA_kd_21:1.16.1	Imāya kho pana vinayasaṅgītiyā pañca bhikkhusatāni anūnāni anadhikāni ahesuṁ.	1	
PA_kd_21:1.16.2	Tasmā ayaṁ vinayasaṅgīti “pañcasatikā”ti vuccatīti.	1	
PA_kd_21:1.16.3	Pañcasatikakkhandhako ekādasamo. Imamhi khandhake vatthū tevīsati.	1	
PA_kd_21:1.16.4	Tassuddānaṁ	1	
PA_kd_21:1.16.5	Parinibbute sambuddhe,	1	
PA_kd_21:1.16.6	thero kassapasavhayo;	1	
PA_kd_21:1.16.7	Āmantayi bhikkhugaṇaṁ,	1	
PA_kd_21:1.16.8	saddhammamanupālako.	1	
PA_kd_21:1.16.9	Pāvāyaddhānamaggamhi,	1	
PA_kd_21:1.16.10	subhaddena paveditaṁ;	1	
PA_kd_21:1.16.11	Saṅgāyissāma saddhammaṁ,	1	
PA_kd_21:1.16.12	adhammo pure dippati.	1	
PA_kd_21:1.16.13	Ekenūna pañcasataṁ,	1	
PA_kd_21:1.16.14	ānandampi ca uccini;	1	
PA_kd_21:1.16.15	Dhammavinayasaṅgītiṁ,	1	
PA_kd_21:1.16.16	vasanto guhamuttame.	1	
PA_kd_21:1.16.17	Upāliṁ vinayaṁ pucchi,	1	
PA_kd_21:1.16.18	suttantānandapaṇḍitaṁ;	1	
PA_kd_21:1.16.19	Piṭakaṁ tīṇi saṅgītiṁ,	1	
PA_kd_21:1.16.20	akaṁsu jinasāvakā.	1	
PA_kd_21:1.16.21	Khuddānukhuddake nānā,	1	
PA_kd_21:1.16.22	yathāpaññattivattanā;	1	
PA_kd_21:1.16.23	Na pucchi akkamitvāna,	1	
PA_kd_21:1.16.24	vandāpesi na yāci ca.	1	
PA_kd_21:1.16.25	Pabbajjaṁ mātugāmassa,	1	
PA_kd_21:1.16.26	saddhāya dukkaṭāni me;	1	
PA_kd_21:1.16.27	Purāṇo brahmadaṇḍañca,	1	
PA_kd_21:1.16.28	orodho udenena saha.	1	
PA_kd_21:1.16.29	Tāva bahu dubbalañca,	1	
PA_kd_21:1.16.30	uttarattharaṇā bhisi;	1	
PA_kd_21:1.16.31	Bhūmattharaṇā puñchaniyo,	1	
PA_kd_21:1.16.32	rajo cikkhallamaddanā.	1	
PA_kd_21:1.16.33	Sahassacīvaraṁ uppajji,	1	
PA_kd_21:1.16.34	paṭhamānandasavhayo;	1	
PA_kd_21:1.16.35	Tajjito brahmadaṇḍena,	1	
PA_kd_21:1.16.36	catussaccaṁ apāpuṇi;	1	
PA_kd_21:1.16.37	Vasībhūtā pañcasatā,	1	
PA_kd_21:1.16.38	tasmā pañcasatī iti.	1	
PA_kd_21:1.16.39	Pañcasatikakkhandhako niṭṭhito.	1	
