segmentnr	original	folio	analyzed
PA_bu-vb_pc70:0.1	Theravāda Vinaya	0	
PA_bu-vb_pc70:0.2	Mahāvibhaṅga	0	
PA_bu-vb_pc70:0.3	Pācittiyakaṇḍa	0	
PA_bu-vb_pc70:0.4	Sappāṇakavagga	0	
PA_bu-vb_pc70:0.5	70. Kaṇṭakasikkhāpada	0	
PA_bu-vb_pc70:1.1	Tena samayena buddho bhagavā sāvatthiyaṁ viharati jetavane anāthapiṇḍikassa ārāme.	1	
PA_bu-vb_pc70:1.2	Tena kho pana samayena kaṇṭakassa nāma samaṇuddesassa evarūpaṁ pāpakaṁ diṭṭhigataṁ uppannaṁ hoti—	1	
PA_bu-vb_pc70:1.3	“tathāhaṁ bhagavatā dhammaṁ desitaṁ ājānāmi, yathā yeme antarāyikā dhammā vuttā bhagavatā te paṭisevato nālaṁ antarāyāyā”ti.	1	
PA_bu-vb_pc70:1.4	Assosuṁ kho sambahulā bhikkhū kaṇṭakassa nāma kira samaṇuddesassa evarūpaṁ pāpakaṁ diṭṭhigataṁ uppannaṁ—	1	
PA_bu-vb_pc70:1.5	“tathāhaṁ bhagavatā dhammaṁ desitaṁ ājānāmi, yathā yeme antarāyikā dhammā vuttā bhagavatā, te paṭisevato nālaṁ antarāyāyā”ti.	1	
PA_bu-vb_pc70:1.6	Atha kho te bhikkhū yena kaṇṭako samaṇuddeso tenupasaṅkamiṁsu; upasaṅkamitvā kaṇṭakaṁ samaṇuddesaṁ etadavocuṁ—	1	
PA_bu-vb_pc70:1.7	“saccaṁ kira te, āvuso kaṇṭaka, evarūpaṁ pāpakaṁ diṭṭhigataṁ uppannaṁ—	1	
PA_bu-vb_pc70:1.8	‘tathāhaṁ bhagavatā dhammaṁ desitaṁ ājānāmi, yathā yeme antarāyikā dhammā vuttā bhagavatā te paṭisevato nālaṁ antarāyāyā’”ti?	1	
PA_bu-vb_pc70:1.9	“Evaṁ byā kho ahaṁ, bhante, bhagavatā dhammaṁ desitaṁ ājānāmi— ‘yathā yeme antarāyikā dhammā vuttā bhagavatā te paṭisevato nālaṁ antarāyāyā’”ti.	1	
PA_bu-vb_pc70:1.10	“Mā, āvuso kaṇṭaka, evaṁ avaca. Mā bhagavantaṁ abbhācikkhi. Na hi sādhu bhagavato abbhakkhānaṁ. Na hi bhagavā evaṁ vadeyya.	1	
PA_bu-vb_pc70:1.11	Anekapariyāyenāvuso kaṇṭaka, antarāyikā dhammā antarāyikā vuttā bhagavatā. Alañca pana te paṭisevato antarāyāya.	1	
PA_bu-vb_pc70:1.12	Appassādā kāmā vuttā bhagavatā bahudukkhā bahupāyāsā, ādīnavo ettha bhiyyo …pe…	1	
PA_bu-vb_pc70:1.13	evampi kho kaṇṭako samaṇuddeso tehi bhikkhūhi vuccamāno tatheva taṁ pāpakaṁ diṭṭhigataṁ thāmasā parāmāsā abhinivissa voharati—	1	
PA_bu-vb_pc70:1.14	“evaṁ byā kho ahaṁ, bhante, bhagavatā dhammaṁ desitaṁ ājānāmi— ‘yathā yeme antarāyikā dhammā vuttā bhagavatā te paṭisevato nālaṁ antarāyāyā’”ti.	1	
PA_bu-vb_pc70:1.15_0	Yato ca kho te bhikkhū nāsakkhiṁsu kaṇṭakaṁ samaṇuddesaṁ etasmā pāpakā diṭṭhigatā	1	
PA_bu-vb_pc70:1.15_1	vivecetuṁ, atha kho te bhikkhū yena bhagavā tenupasaṅkamiṁsu; upasaṅkamitvā bhagavato	1	
PA_bu-vb_pc70:1.15_2	etamatthaṁ ārocesuṁ.	1	
PA_bu-vb_pc70:1.16	Atha kho bhagavā etasmiṁ nidāne etasmiṁ pakaraṇe bhikkhusaṅghaṁ sannipātāpetvā kaṇṭakaṁ samaṇuddesaṁ paṭipucchi—	1	
PA_bu-vb_pc70:1.17	“saccaṁ kira te, kaṇṭaka, evarūpaṁ pāpakaṁ diṭṭhigataṁ uppannaṁ—	1	
PA_bu-vb_pc70:1.18	‘tathāhaṁ bhagavatā dhammaṁ desitaṁ ājānāmi, yathā yeme antarāyikā dhammā vuttā bhagavatā te paṭisevato nālaṁ antarāyāyā’”ti?	1	
PA_bu-vb_pc70:1.19	“Evaṁ byā kho ahaṁ, bhante, bhagavatā dhammaṁ desitaṁ ājānāmi— ‘yathā yeme antarāyikā dhammā vuttā bhagavatā te paṭisevato nālaṁ antarāyāyā’”ti.	1	
PA_bu-vb_pc70:1.20	“Kassa nu kho nāma tvaṁ, moghapurisa, mayā evaṁ dhammaṁ desitaṁ ājānāsi?	1	
PA_bu-vb_pc70:1.21	Nanu mayā, moghapurisa, anekapariyāyena antarāyikā dhammā antarāyikā vuttā, alañca pana te paṭisevato antarāyāya?	1	
PA_bu-vb_pc70:1.22	Appassādā kāmā vuttā mayā bahudukkhā bahupāyāsā, ādīnavo ettha bhiyyo.	1	
PA_bu-vb_pc70:1.23	Aṭṭhikaṅkalūpamā kāmā vuttā mayā …pe…	1	
PA_bu-vb_pc70:1.24	sappasirūpamā kāmā vuttā mayā bahudukkhā bahupāyāsā, ādīnavo ettha bhiyyo.	1	
PA_bu-vb_pc70:1.25	Atha ca pana tvaṁ, moghapurisa, attanā duggahitena amhe ceva abbhācikkhasi attānañca khaṇasi bahuñca apuññaṁ pasavasi.	1	
PA_bu-vb_pc70:1.26	Tañhi te, moghapurisa, bhavissati dīgharattaṁ ahitāya dukkhāya.	1	
PA_bu-vb_pc70:1.27	Netaṁ, moghapurisa, appasannānaṁ vā pasādāya …pe…	1	
PA_bu-vb_pc70:1.28	pasannānañca ekaccānaṁ aññathattāyā”ti.	1	
PA_bu-vb_pc70:1.29	Vigarahitvā …pe…	1	
PA_bu-vb_pc70:1.30	dhammiṁ kathaṁ katvā bhikkhū āmantesi—	1	
PA_bu-vb_pc70:1.31	“tena hi, bhikkhave, saṅgho kaṇṭakaṁ samaṇuddesaṁ nāsetu.	1	
PA_bu-vb_pc70:1.32	Evañca pana, bhikkhave, nāsetabbo—	1	
PA_bu-vb_pc70:1.33	‘ajjatagge te, āvuso kaṇṭaka, na ceva so bhagavā satthā apadisitabbo.	1	
PA_bu-vb_pc70:1.34	Yampi caññe samaṇuddesā labhanti bhikkhūhi saddhiṁ dirattatirattaṁ sahaseyyaṁ sāpi te natthi.	1	
PA_bu-vb_pc70:1.35	Cara pire vinassā’”ti.	1	
PA_bu-vb_pc70:1.36	Atha kho saṅgho kaṇṭakaṁ samaṇuddesaṁ nāsesi.	1	
PA_bu-vb_pc70:1.37	Tena kho pana samayena chabbaggiyā bhikkhū jānaṁ tathānāsitaṁ kaṇṭakaṁ samaṇuddesaṁ upalāpentipi upaṭṭhāpentipi sambhuñjantipi sahāpi seyyaṁ kappenti.	1	
PA_bu-vb_pc70:1.38	Ye te bhikkhū appicchā …pe… te ujjhāyanti khiyyanti vipācenti—	1	
PA_bu-vb_pc70:1.39	“kathañhi nāma chabbaggiyā bhikkhū jānaṁ tathānāsitaṁ kaṇṭakaṁ samaṇuddesaṁ upalāpessantipi upaṭṭhāpessantipi sambhuñjissantipi sahāpi seyyaṁ kappessantī”ti …pe…	1	
PA_bu-vb_pc70:1.40	“saccaṁ kira tumhe, bhikkhave, jānaṁ tathānāsitaṁ kaṇṭakaṁ samaṇuddesaṁ upalāpethāpi upaṭṭhāpethāpi sambhuñjathāpi sahāpi seyyaṁ kappethā”ti?	1	
PA_bu-vb_pc70:1.41	“Saccaṁ, bhagavā”ti.	1	
PA_bu-vb_pc70:1.42	Vigarahi buddho bhagavā …pe…	1	
PA_bu-vb_pc70:1.43	kathañhi nāma tumhe, moghapurisā, jānaṁ tathānāsitaṁ kaṇṭakaṁ samaṇuddesaṁ upalāpessathāpi upaṭṭhāpessathāpi sambhuñjissathāpi sahāpi seyyaṁ kappessatha.	1	
PA_bu-vb_pc70:1.44	Netaṁ, moghapurisā, appasannānaṁ vā pasādāya …pe…	1	
PA_bu-vb_pc70:1.45	evañca pana, bhikkhave, imaṁ sikkhāpadaṁ uddiseyyātha—	1	
PA_bu-vb_pc70:1.46.1	“Samaṇuddesopi ce evaṁ vadeyya—	1	
PA_bu-vb_pc70:1.47	‘tathāhaṁ bhagavatā dhammaṁ desitaṁ ājānāmi, yathā yeme antarāyikā dhammā vuttā bhagavatā te paṭisevato nālaṁ antarāyāyā’ti,	1	
PA_bu-vb_pc70:1.48	so samaṇuddeso bhikkhūhi evamassa vacanīyo—	1	
PA_bu-vb_pc70:1.49	‘māvuso samaṇuddesa, evaṁ avaca, mā bhagavantaṁ abbhācikkhi, na hi sādhu bhagavato abbhakkhānaṁ, na hi bhagavā evaṁ vadeyya.	1	
PA_bu-vb_pc70:1.50	Anekapariyāyenāvuso samaṇuddesa, antarāyikā dhammā antarāyikā vuttā bhagavatā. Alañca pana te paṭisevato antarāyāyā’ti.	1	
PA_bu-vb_pc70:1.51	Evañca so samaṇuddeso bhikkhūhi vuccamāno tatheva paggaṇheyya, so samaṇuddeso bhikkhūhi evamassa vacanīyo—	1	
PA_bu-vb_pc70:1.52	‘ajjatagge te, āvuso samaṇuddesa, na ceva so bhagavā satthā apadisitabbo.	1	
PA_bu-vb_pc70:1.53	Yampi caññe samaṇuddesā labhanti bhikkhūhi saddhiṁ dirattatirattaṁ sahaseyyaṁ sāpi te natthi.	1	
PA_bu-vb_pc70:1.54	Cara pire vinassā’ti.	1	
PA_bu-vb_pc70:1.55	Yo pana bhikkhu jānaṁ tathānāsitaṁ samaṇuddesaṁ upalāpeyya vā upaṭṭhāpeyya vā sambhuñjeyya vā saha vā seyyaṁ kappeyya, pācittiyan”ti.	1	
PA_bu-vb_pc70:2.1.1	Samaṇuddeso nāma	2	
PA_bu-vb_pc70:2.1.2	sāmaṇero vuccati.	2	
PA_bu-vb_pc70:2.1.3	Evaṁ vadeyyāti—	2	
PA_bu-vb_pc70:2.1.4	“tathāhaṁ bhagavatā dhammaṁ desitaṁ ājānāmi, yathā yeme antarāyikā dhammā vuttā bhagavatā, te paṭisevato nālaṁ antarāyāyā”ti.	2	
PA_bu-vb_pc70:2.1.5	So samaṇuddesoti	2	
PA_bu-vb_pc70:2.1.6	yo so evaṁvādī samaṇuddeso.	2	
PA_bu-vb_pc70:2.1.7	Bhikkhūhīti	2	
PA_bu-vb_pc70:2.1.8_0	aññehi bhikkhūhi, ye passanti ye suṇanti tehi vattabbo— “mā, āvuso samaṇuddesa, evaṁ	2	
PA_bu-vb_pc70:2.1.8_1	avaca. Mā bhagavantaṁ abbhācikkhi. Na hi sādhu bhagavato abbhakkhānaṁ. Na hi bhagavā evaṁ vadeyya.	2	
PA_bu-vb_pc70:2.1.9	Anekapariyāyenāvuso samaṇuddesa, antarāyikā dhammā antarāyikā vuttā bhagavatā. Alañca pana te paṭisevato antarāyāyā”ti.	2	
PA_bu-vb_pc70:2.1.10	Dutiyampi vattabbo …	2	
PA_bu-vb_pc70:2.1.11	tatiyampi vattabbo …	2	
PA_bu-vb_pc70:2.1.12	sace paṭinissajjati iccetaṁ kusalaṁ, no ce paṭinissajjati so samaṇuddeso bhikkhūhi evamassa vacanīyo—	2	
PA_bu-vb_pc70:2.1.13	“ajjatagge te, āvuso samaṇuddesa, na ceva so bhagavā satthā apadisitabbo.	2	
PA_bu-vb_pc70:2.1.14	Yampi caññe samaṇuddesā labhanti bhikkhūhi saddhiṁ dirattatirattaṁ sahaseyyaṁ sāpi te natthi.	2	
PA_bu-vb_pc70:2.1.15	Cara pire vinassā”ti.	2	
PA_bu-vb_pc70:2.1.16	Yo panāti	2	
PA_bu-vb_pc70:2.1.17	yo yādiso …pe…	2	
PA_bu-vb_pc70:2.1.18	bhikkhūti	2	
PA_bu-vb_pc70:2.1.19	…pe… ayaṁ imasmiṁ atthe adhippeto bhikkhūti.	2	
PA_bu-vb_pc70:2.1.20	Jānāti nāma	2	
PA_bu-vb_pc70:2.1.21	sāmaṁ vā jānāti, aññe vā tassa ārocenti, so vā āroceti.	2	
PA_bu-vb_pc70:2.1.22	Tathānāsitanti	2	
PA_bu-vb_pc70:2.1.23	evaṁ nāsitaṁ.	2	
PA_bu-vb_pc70:2.1.24	Samaṇuddeso nāma	2	
PA_bu-vb_pc70:2.1.25	sāmaṇero vuccati.	2	
PA_bu-vb_pc70:2.1.26	Upalāpeyya vāti	2	
PA_bu-vb_pc70:2.1.27	tassa pattaṁ vā cīvaraṁ vā uddesaṁ vā paripucchaṁ vā dassāmīti upalāpeti, āpatti pācittiyassa.	2	
PA_bu-vb_pc70:2.1.28	Upaṭṭhāpeyya vāti	2	
PA_bu-vb_pc70:2.1.29	tassa cuṇṇaṁ vā mattikaṁ vā dantakaṭṭhaṁ vā mukhodakaṁ vā sādiyati, āpatti pācittiyassa.	2	
PA_bu-vb_pc70:2.1.30	Sambhuñjeyya vāti	2	
PA_bu-vb_pc70:2.1.31	sambhogo nāma dve sambhogā—	2	
PA_bu-vb_pc70:2.1.32	āmisasambhogo ca dhammasambhogo ca.	2	
PA_bu-vb_pc70:2.1.33	Āmisasambhogo nāma	2	
PA_bu-vb_pc70:2.1.34	āmisaṁ deti vā paṭiggaṇhāti vā, āpatti pācittiyassa.	2	
PA_bu-vb_pc70:2.1.35	Dhammasambhogo nāma	2	
PA_bu-vb_pc70:2.1.36	uddisati vā uddisāpeti vā, padena uddisati vā uddisāpeti vā, pade pade āpatti pācittiyassa.	2	
PA_bu-vb_pc70:2.1.37	Akkharāya uddisati vā uddisāpeti vā, akkharakkharāya āpatti pācittiyassa.	2	
PA_bu-vb_pc70:2.1.38	Saha vā seyyaṁ kappeyyāti	2	
PA_bu-vb_pc70:2.1.39	ekacchanne nāsitake samaṇuddese nipanne bhikkhu nipajjati, āpatti pācittiyassa.	2	
PA_bu-vb_pc70:2.1.40	Bhikkhu nipanne nāsitako samaṇuddeso nipajjati, āpatti pācittiyassa.	2	
PA_bu-vb_pc70:2.1.41	Ubho vā nipajjanti, āpatti pācittiyassa.	2	
PA_bu-vb_pc70:2.1.42	Uṭṭhahitvā punappunaṁ nipajjanti, āpatti pācittiyassa.	2	
PA_bu-vb_pc70:2.2.1	Nāsitake nāsitakasaññī upalāpeti vā upaṭṭhāpeti vā sambhuñjati vā saha vā seyyaṁ kappeti, āpatti pācittiyassa.	2	
PA_bu-vb_pc70:2.2.2	Nāsitake vematiko upalāpeti vā upaṭṭhāpeti vā sambhuñjati vā saha vā seyyaṁ kappeti, āpatti dukkaṭassa.	2	
PA_bu-vb_pc70:2.2.3	Nāsitake anāsitakasaññī upalāpeti vā upaṭṭhāpeti vā sambhuñjati vā saha vā seyyaṁ kappeti, anāpatti.	2	
PA_bu-vb_pc70:2.2.4	Anāsitake nāsitakasaññī, āpatti dukkaṭassa.	2	
PA_bu-vb_pc70:2.2.5	Anāsitake vematiko, āpatti dukkaṭassa.	2	
PA_bu-vb_pc70:2.2.6	Anāsitake anāsitakasaññī, anāpatti.	2	
PA_bu-vb_pc70:2.3.1	Anāpatti—	2	
PA_bu-vb_pc70:2.3.2	anāsitakoti jānāti;	2	
PA_bu-vb_pc70:2.3.3	taṁ diṭṭhiṁ paṭinissaṭṭhoti jānāti;	2	
PA_bu-vb_pc70:2.3.4	ummattakassa,	2	
PA_bu-vb_pc70:2.3.5	ādikammikassāti.	2	
PA_bu-vb_pc70:2.3.6	Kaṇṭakasikkhāpadaṁ niṭṭhitaṁ dasamaṁ.	2	
PA_bu-vb_pc70:2.3.7	Sappāṇakavaggo sattamo.	2	
PA_bu-vb_pc70:2.3.8	Tassuddānaṁ	2	
PA_bu-vb_pc70:2.3.9	Sañciccavadhasappāṇaṁ,	2	
PA_bu-vb_pc70:2.3.10	ukkoṭaṁ duṭṭhullachādanaṁ;	2	
PA_bu-vb_pc70:2.3.11	Ūnavīsati satthañca,	2	
PA_bu-vb_pc70:2.3.12	saṁvidhānaṁ ariṭṭhakaṁ;	2	
PA_bu-vb_pc70:2.3.13	Ukkhittaṁ kaṇṭakañceva,	2	
PA_bu-vb_pc70:2.3.14	dasa sikkhāpadā imeti.	2	
