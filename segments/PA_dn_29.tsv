segmentnr	original	folio	analyzed
PA_dn_29:0.1	Dīgha Nikāya 29	0	
PA_dn_29:0.2	Pāsādikasutta	0	
PA_dn_29:1.1	Evaṁ me sutaṁ—	1	
PA_dn_29:1.2	ekaṁ samayaṁ bhagavā sakkesu viharati vedhaññā nāma sakyā, tesaṁ ambavane pāsāde.	1	
PA_dn_29:1.3	Tena kho pana samayena nigaṇṭho nāṭaputto pāvāyaṁ adhunākālaṅkato hoti.	1	
PA_dn_29:1.4	Tassa kālaṅkiriyāya bhinnā nigaṇṭhā dvedhikajātā bhaṇḍanajātā kalahajātā vivādāpannā aññamaññaṁ mukhasattīhi vitudantā viharanti:	1	
PA_dn_29:1.5_0	“na tvaṁ imaṁ dhammavinayaṁ ājānāsi, ahaṁ imaṁ dhammavinayaṁ ājānāmi, kiṁ tvaṁ imaṁ	1	
PA_dn_29:1.5_1	dhammavinayaṁ ājānissasi? Micchāpaṭipanno tvamasi, ahamasmi sammāpaṭipanno. Sahitaṁ	1	
PA_dn_29:1.5_2	me, asahitaṁ te. Purevacanīyaṁ pacchā avaca, pacchāvacanīyaṁ pure avaca. Adhiciṇṇaṁ	1	
PA_dn_29:1.5_3	te viparāvattaṁ, āropito te vādo, niggahito tvamasi, cara vādappamokkhāya, nibbeṭhehi vā sace pahosī”ti.	1	
PA_dn_29:1.6	Vadhoyeva kho maññe nigaṇṭhesu nāṭaputtiyesu vattati.	1	
PA_dn_29:1.7_0	Yepi nigaṇṭhassa nāṭaputtassa sāvakā gihī odātavasanā, tepi nigaṇṭhesu nāṭaputtiyesu	1	
PA_dn_29:1.7_1	nibbinnarūpā virattarūpā paṭivānarūpā, yathā taṁ durakkhāte dhammavinaye duppavedite	1	
PA_dn_29:1.7_2	aniyyānike anupasamasaṁvattanike asammāsambuddhappavedite bhinnathūpe appaṭisaraṇe.	1	
PA_dn_29:2.1_0	Atha kho cundo samaṇuddeso pāvāyaṁ vassaṁvuṭṭho yena sāmagāmo, yenāyasmā ānando tenupasaṅkami;	2	
PA_dn_29:2.1_1	upasaṅkamitvā āyasmantaṁ ānandaṁ abhivādetvā ekamantaṁ nisīdi. Ekamantaṁ nisinno	2	
PA_dn_29:2.1_2	kho cundo samaṇuddeso āyasmantaṁ ānandaṁ etadavoca:	2	
PA_dn_29:2.2	“nigaṇṭho, bhante, nāṭaputto pāvāyaṁ adhunākālaṅkato.	2	
PA_dn_29:2.3	Tassa kālaṅkiriyāya bhinnā nigaṇṭhā dvedhikajātā …pe… bhinnathūpe appaṭisaraṇe”ti.	2	
PA_dn_29:2.4	Evaṁ vutte, āyasmā ānando cundaṁ samaṇuddesaṁ etadavoca:	2	
PA_dn_29:2.5	“atthi kho idaṁ, āvuso cunda, kathāpābhataṁ bhagavantaṁ dassanāya.	2	
PA_dn_29:2.6	Āyāmāvuso cunda, yena bhagavā tenupasaṅkamissāma; upasaṅkamitvā etamatthaṁ bhagavato ārocessāmā”ti.	2	
PA_dn_29:2.7	“Evaṁ, bhante”ti kho cundo samaṇuddeso āyasmato ānandassa paccassosi.	2	
PA_dn_29:3.1_0	Atha kho āyasmā ca ānando cundo ca samaṇuddeso yena bhagavā tenupasaṅkamiṁsu; upasaṅkamitvā	3	
PA_dn_29:3.1_1	bhagavantaṁ abhivādetvā ekamantaṁ nisīdiṁsu. Ekamantaṁ nisinno kho āyasmā ānando	3	
PA_dn_29:3.1_2	bhagavantaṁ etadavoca:	3	
PA_dn_29:3.2	“ayaṁ, bhante, cundo samaṇuddeso evamāha, ‘nigaṇṭho, bhante, nāṭaputto pāvāyaṁ adhunākālaṅkato,	3	
PA_dn_29:3.3	tassa kālaṅkiriyāya bhinnā nigaṇṭhā …pe… bhinnathūpe appaṭisaraṇe’”ti.	3	
PA_dn_29:4.0	1. Asammāsambuddhappaveditadhammavinaya	4	
PA_dn_29:4.1	“Evaṁ hetaṁ, cunda, hoti durakkhāte dhammavinaye duppavedite aniyyānike anupasamasaṁvattanike asammāsambuddhappavedite.	4	
PA_dn_29:4.2	Idha, cunda, satthā ca hoti asammāsambuddho, dhammo ca durakkhāto duppavedito aniyyāniko anupasamasaṁvattaniko asammāsambuddhappavedito,	4	
PA_dn_29:4.3	sāvako ca tasmiṁ dhamme na dhammānudhammappaṭipanno viharati na sāmīcippaṭipanno na anudhammacārī, vokkamma ca tamhā dhammā vattati.	4	
PA_dn_29:4.4	So evamassa vacanīyo:	4	
PA_dn_29:4.5	‘tassa te, āvuso, lābhā, tassa te suladdhaṁ,	4	
PA_dn_29:4.6	satthā ca te asammāsambuddho, dhammo ca durakkhāto duppavedito aniyyāniko anupasamasaṁvattaniko asammāsambuddhappavedito.	4	
PA_dn_29:4.7	Tvañca tasmiṁ dhamme na dhammānudhammappaṭipanno viharasi, na sāmīcippaṭipanno, na anudhammacārī, vokkamma ca tamhā dhammā vattasī’ti.	4	
PA_dn_29:4.8	Iti kho, cunda, satthāpi tattha gārayho, dhammopi tattha gārayho, sāvako ca tattha evaṁ pāsaṁso.	4	
PA_dn_29:4.9	Yo kho, cunda, evarūpaṁ sāvakaṁ evaṁ vadeyya:	4	
PA_dn_29:4.10	‘etāyasmā tathā paṭipajjatu, yathā te satthārā dhammo desito paññatto’ti.	4	
PA_dn_29:4.11	Yo ca samādapeti, yañca samādapeti, yo ca samādapito tathattāya paṭipajjati. Sabbe te bahuṁ apuññaṁ pasavanti.	4	
PA_dn_29:4.12	Taṁ kissa hetu?	4	
PA_dn_29:4.13	Evaṁ hetaṁ, cunda, hoti durakkhāte dhammavinaye duppavedite aniyyānike anupasamasaṁvattanike asammāsambuddhappavedite.	4	
PA_dn_29:5.1	Idha pana, cunda, satthā ca hoti asammāsambuddho, dhammo ca durakkhāto duppavedito aniyyāniko anupasamasaṁvattaniko asammāsambuddhappavedito,	5	
PA_dn_29:5.2	sāvako ca tasmiṁ dhamme dhammānudhammappaṭipanno viharati sāmīcippaṭipanno anudhammacārī, samādāya taṁ dhammaṁ vattati.	5	
PA_dn_29:5.3	So evamassa vacanīyo:	5	
PA_dn_29:5.4	‘tassa te, āvuso, alābhā, tassa te dulladdhaṁ, satthā ca te asammāsambuddho, dhammo ca durakkhāto duppavedito aniyyāniko anupasamasaṁvattaniko asammāsambuddhappavedito.	5	
PA_dn_29:5.5	Tvañca tasmiṁ dhamme dhammānudhammappaṭipanno viharasi sāmīcippaṭipanno anudhammacārī, samādāya taṁ dhammaṁ vattasī’ti.	5	
PA_dn_29:5.6	Iti kho, cunda, satthāpi tattha gārayho, dhammopi tattha gārayho, sāvakopi tattha evaṁ gārayho.	5	
PA_dn_29:5.7	Yo kho, cunda, evarūpaṁ sāvakaṁ evaṁ vadeyya:	5	
PA_dn_29:5.8	‘addhāyasmā ñāyappaṭipanno ñāyamārādhessatī’ti.	5	
PA_dn_29:5.9	Yo ca pasaṁsati, yañca pasaṁsati, yo ca pasaṁsito bhiyyoso mattāya vīriyaṁ ārabhati. Sabbe te bahuṁ apuññaṁ pasavanti.	5	
PA_dn_29:5.10	Taṁ kissa hetu?	5	
PA_dn_29:5.11	Evañhetaṁ, cunda, hoti durakkhāte dhammavinaye duppavedite aniyyānike anupasamasaṁvattanike asammāsambuddhappavedite.	5	
PA_dn_29:6.0	2. Sammāsambuddhappaveditadhammavinaya	6	
PA_dn_29:6.1	Idha pana, cunda, satthā ca hoti sammāsambuddho, dhammo ca svākkhāto suppavedito niyyāniko upasamasaṁvattaniko sammāsambuddhappavedito,	6	
PA_dn_29:6.2	sāvako ca tasmiṁ dhamme na dhammānudhammappaṭipanno viharati, na sāmīcippaṭipanno, na anudhammacārī, vokkamma ca tamhā dhammā vattati.	6	
PA_dn_29:6.3	So evamassa vacanīyo:	6	
PA_dn_29:6.4	‘tassa te, āvuso, alābhā, tassa te dulladdhaṁ, satthā ca te sammāsambuddho, dhammo ca svākkhāto suppavedito niyyāniko upasamasaṁvattaniko sammāsambuddhappavedito.	6	
PA_dn_29:6.5	Tvañca tasmiṁ dhamme na dhammānudhammappaṭipanno viharasi, na sāmīcippaṭipanno, na anudhammacārī, vokkamma ca tamhā dhammā vattasī’ti.	6	
PA_dn_29:6.6	Iti kho, cunda, satthāpi tattha pāsaṁso, dhammopi tattha pāsaṁso, sāvako ca tattha evaṁ gārayho.	6	
PA_dn_29:6.7	Yo kho, cunda, evarūpaṁ sāvakaṁ evaṁ vadeyya:	6	
PA_dn_29:6.8	‘etāyasmā tathā paṭipajjatu yathā te satthārā dhammo desito paññatto’ti.	6	
PA_dn_29:6.9	Yo ca samādapeti, yañca samādapeti, yo ca samādapito tathattāya paṭipajjati. Sabbe te bahuṁ puññaṁ pasavanti.	6	
PA_dn_29:6.10	Taṁ kissa hetu?	6	
PA_dn_29:6.11	Evañhetaṁ, cunda, hoti svākkhāte dhammavinaye suppavedite niyyānike upasamasaṁvattanike sammāsambuddhappavedite.	6	
PA_dn_29:7.1	Idha pana, cunda, satthā ca hoti sammāsambuddho, dhammo ca svākkhāto suppavedito niyyāniko upasamasaṁvattaniko sammāsambuddhappavedito,	7	
PA_dn_29:7.2	sāvako ca tasmiṁ dhamme dhammānudhammappaṭipanno viharati sāmīcippaṭipanno anudhammacārī, samādāya taṁ dhammaṁ vattati.	7	
PA_dn_29:7.3	So evamassa vacanīyo:	7	
PA_dn_29:7.4	‘tassa te, āvuso, lābhā, tassa te suladdhaṁ,	7	
PA_dn_29:7.5	satthā ca te sammāsambuddho, dhammo ca svākkhāto suppavedito niyyāniko upasamasaṁvattaniko sammāsambuddhappavedito.	7	
PA_dn_29:7.6	Tvañca tasmiṁ dhamme dhammānudhammappaṭipanno viharasi sāmīcippaṭipanno anudhammacārī, samādāya taṁ dhammaṁ vattasī’ti.	7	
PA_dn_29:7.7	Iti kho, cunda, satthāpi tattha pāsaṁso, dhammopi tattha pāsaṁso, sāvakopi tattha evaṁ pāsaṁso.	7	
PA_dn_29:7.8	Yo kho, cunda, evarūpaṁ sāvakaṁ evaṁ vadeyya:	7	
PA_dn_29:7.9	‘addhāyasmā ñāyappaṭipanno ñāyamārādhessatī’ti.	7	
PA_dn_29:7.10	Yo ca pasaṁsati, yañca pasaṁsati, yo ca pasaṁsito bhiyyoso mattāya vīriyaṁ ārabhati. Sabbe te bahuṁ puññaṁ pasavanti.	7	
PA_dn_29:7.11	Taṁ kissa hetu?	7	
PA_dn_29:7.12	Evañhetaṁ, cunda, hoti svākkhāte dhammavinaye suppavedite niyyānike upasamasaṁvattanike sammāsambuddhappavedite.	7	
PA_dn_29:8.0	3. Sāvakānutappasatthu	8	
PA_dn_29:8.1	Idha pana, cunda, satthā ca loke udapādi arahaṁ sammāsambuddho, dhammo ca svākkhāto suppavedito niyyāniko upasamasaṁvattaniko sammāsambuddhappavedito,	8	
PA_dn_29:8.2_0	aviññāpitatthā cassa honti sāvakā saddhamme, na ca tesaṁ kevalaṁ paripūraṁ brahmacariyaṁ	8	
PA_dn_29:8.2_1	āvikataṁ hoti uttānīkataṁ sabbasaṅgāhapadakataṁ sappāṭihīrakataṁ yāva devamanussehi suppakāsitaṁ.	8	
PA_dn_29:8.3	Atha nesaṁ satthuno antaradhānaṁ hoti.	8	
PA_dn_29:8.4	Evarūpo kho, cunda, satthā sāvakānaṁ kālaṅkato anutappo hoti.	8	
PA_dn_29:8.5	Taṁ kissa hetu?	8	
PA_dn_29:8.6_0	‘Satthā ca no loke udapādi arahaṁ sammāsambuddho, dhammo ca svākkhāto suppavedito	8	
PA_dn_29:8.6_1	niyyāniko upasamasaṁvattaniko sammāsambuddhappavedito, aviññāpitatthā camha saddhamme,	8	
PA_dn_29:8.6_2	na ca no kevalaṁ paripūraṁ brahmacariyaṁ āvikataṁ hoti uttānīkataṁ sabbasaṅgāhapadakataṁ	8	
PA_dn_29:8.6_3	sappāṭihīrakataṁ yāva devamanussehi suppakāsitaṁ.	8	
PA_dn_29:8.7	Atha no satthuno antaradhānaṁ hotī’ti.	8	
PA_dn_29:8.8	Evarūpo kho, cunda, satthā sāvakānaṁ kālaṅkato anutappo hoti.	8	
PA_dn_29:9.0	4. Sāvakānanutappasatthu	9	
PA_dn_29:9.1	Idha pana, cunda, satthā ca loke udapādi arahaṁ sammāsambuddho. Dhammo ca svākkhāto suppavedito niyyāniko upasamasaṁvattaniko sammāsambuddhappavedito.	9	
PA_dn_29:9.2_0	Viññāpitatthā cassa honti sāvakā saddhamme, kevalañca tesaṁ paripūraṁ brahmacariyaṁ	9	
PA_dn_29:9.2_1	āvikataṁ hoti uttānīkataṁ sabbasaṅgāhapadakataṁ sappāṭihīrakataṁ yāva devamanussehi suppakāsitaṁ.	9	
PA_dn_29:9.3	Atha nesaṁ satthuno antaradhānaṁ hoti.	9	
PA_dn_29:9.4	Evarūpo kho, cunda, satthā sāvakānaṁ kālaṅkato ananutappo hoti.	9	
PA_dn_29:9.5	Taṁ kissa hetu?	9	
PA_dn_29:9.6	‘Satthā ca no loke udapādi arahaṁ sammāsambuddho.	9	
PA_dn_29:9.7	Dhammo ca svākkhāto suppavedito niyyāniko upasamasaṁvattaniko sammāsambuddhappavedito.	9	
PA_dn_29:9.8	Viññāpitatthā camha saddhamme, kevalañca no paripūraṁ brahmacariyaṁ āvikataṁ hoti uttānīkataṁ sabbasaṅgāhapadakataṁ sappāṭihīrakataṁ yāva devamanussehi suppakāsitaṁ.	9	
PA_dn_29:9.9	Atha no satthuno antaradhānaṁ hotī’ti.	9	
PA_dn_29:9.10	Evarūpo kho, cunda, satthā sāvakānaṁ kālaṅkato ananutappo hoti.	9	
PA_dn_29:10.0	5. Brahmacariyaaparipūrādikathā	10	
PA_dn_29:10.1	Etehi cepi, cunda, aṅgehi samannāgataṁ brahmacariyaṁ hoti, no ca kho satthā hoti thero rattaññū cirapabbajito addhagato vayoanuppatto.	10	
PA_dn_29:10.2	Evaṁ taṁ brahmacariyaṁ aparipūraṁ hoti tenaṅgena.	10	
PA_dn_29:10.3	Yato ca kho, cunda, etehi ceva aṅgehi samannāgataṁ brahmacariyaṁ hoti, satthā ca hoti thero rattaññū cirapabbajito addhagato vayoanuppatto.	10	
PA_dn_29:10.4	Evaṁ taṁ brahmacariyaṁ paripūraṁ hoti tenaṅgena.	10	
PA_dn_29:11.1_0	Etehi cepi, cunda, aṅgehi samannāgataṁ brahmacariyaṁ hoti, satthā ca hoti thero rattaññū	11	
PA_dn_29:11.1_1	cirapabbajito addhagato vayoanuppatto, no ca khvassa therā bhikkhū sāvakā honti viyattā	11	
PA_dn_29:11.1_2	vinītā visāradā pattayogakkhemā.	11	
PA_dn_29:11.2	Alaṁ samakkhātuṁ saddhammassa, alaṁ uppannaṁ parappavādaṁ sahadhammehi suniggahitaṁ niggahetvā sappāṭihāriyaṁ dhammaṁ desetuṁ.	11	
PA_dn_29:11.3	Evaṁ taṁ brahmacariyaṁ aparipūraṁ hoti tenaṅgena.	11	
PA_dn_29:12.1_0	Yato ca kho, cunda, etehi ceva aṅgehi samannāgataṁ brahmacariyaṁ hoti, satthā ca	12	
PA_dn_29:12.1_1	hoti thero rattaññū cirapabbajito addhagato vayoanuppatto, therā cassa bhikkhū sāvakā	12	
PA_dn_29:12.1_2	honti viyattā vinītā visāradā pattayogakkhemā.	12	
PA_dn_29:12.2	Alaṁ samakkhātuṁ saddhammassa, alaṁ uppannaṁ parappavādaṁ sahadhammehi suniggahitaṁ niggahetvā sappāṭihāriyaṁ dhammaṁ desetuṁ.	12	
PA_dn_29:12.3	Evaṁ taṁ brahmacariyaṁ paripūraṁ hoti tenaṅgena.	12	
PA_dn_29:12.4_0	Etehi cepi, cunda, aṅgehi samannāgataṁ brahmacariyaṁ hoti, satthā ca hoti thero rattaññū	12	
PA_dn_29:12.4_1	cirapabbajito addhagato vayoanuppatto, therā cassa bhikkhū sāvakā honti viyattā vinītā	12	
PA_dn_29:12.4_2	visāradā pattayogakkhemā.	12	
PA_dn_29:12.5	Alaṁ samakkhātuṁ saddhammassa, alaṁ uppannaṁ parappavādaṁ sahadhammehi suniggahitaṁ niggahetvā sappāṭihāriyaṁ dhammaṁ desetuṁ.	12	
PA_dn_29:12.6	No ca khvassa majjhimā bhikkhū sāvakā honti …pe…	12	
PA_dn_29:12.7	majjhimā cassa bhikkhū sāvakā honti, no ca khvassa navā bhikkhū sāvakā honti …pe…	12	
PA_dn_29:12.8	navā cassa bhikkhū sāvakā honti, no ca khvassa therā bhikkhuniyo sāvikā honti …pe…	12	
PA_dn_29:12.9	therā cassa bhikkhuniyo sāvikā honti, no ca khvassa majjhimā bhikkhuniyo sāvikā honti …pe…	12	
PA_dn_29:12.10	majjhimā cassa bhikkhuniyo sāvikā honti, no ca khvassa navā bhikkhuniyo sāvikā honti …pe…	12	
PA_dn_29:12.11	navā cassa bhikkhuniyo sāvikā honti, no ca khvassa upāsakā sāvakā honti gihī odātavasanā brahmacārino …pe…	12	
PA_dn_29:12.12	upāsakā cassa sāvakā honti gihī odātavasanā brahmacārino, no ca khvassa upāsakā sāvakā honti gihī odātavasanā kāmabhogino …pe…	12	
PA_dn_29:12.13	upāsakā cassa sāvakā honti gihī odātavasanā kāmabhogino, no ca khvassa upāsikā sāvikā honti gihiniyo odātavasanā brahmacāriniyo …pe…	12	
PA_dn_29:12.14	upāsikā cassa sāvikā honti gihiniyo odātavasanā brahmacāriniyo, no ca khvassa upāsikā sāvikā honti gihiniyo odātavasanā kāmabhoginiyo …pe…	12	
PA_dn_29:12.15_0	upāsikā cassa sāvikā honti gihiniyo odātavasanā kāmabhoginiyo, no ca khvassa brahmacariyaṁ	12	
PA_dn_29:12.15_1	hoti iddhañceva phītañca vitthārikaṁ bāhujaññaṁ puthubhūtaṁ yāva devamanussehi suppakāsitaṁ …pe…	12	
PA_dn_29:12.16	brahmacariyañcassa hoti iddhañceva phītañca vitthārikaṁ bāhujaññaṁ puthubhūtaṁ yāva devamanussehi suppakāsitaṁ, no ca kho lābhaggayasaggappattaṁ.	12	
PA_dn_29:12.17	Evaṁ taṁ brahmacariyaṁ aparipūraṁ hoti tenaṅgena.	12	
PA_dn_29:13.1_0	Yato ca kho, cunda, etehi ceva aṅgehi samannāgataṁ brahmacariyaṁ hoti, satthā ca	13	
PA_dn_29:13.1_1	hoti thero rattaññū cirapabbajito addhagato vayoanuppatto, therā cassa bhikkhū sāvakā	13	
PA_dn_29:13.1_2	honti viyattā vinītā visāradā pattayogakkhemā.	13	
PA_dn_29:13.2	Alaṁ samakkhātuṁ saddhammassa, alaṁ uppannaṁ parappavādaṁ sahadhammehi suniggahitaṁ niggahetvā sappāṭihāriyaṁ dhammaṁ desetuṁ.	13	
PA_dn_29:13.3	Majjhimā cassa bhikkhū sāvakā honti …	13	
PA_dn_29:13.4	navā cassa bhikkhū sāvakā honti …	13	
PA_dn_29:13.5	therā cassa bhikkhuniyo sāvikā honti …	13	
PA_dn_29:13.6	majjhimā cassa bhikkhuniyo sāvikā honti …	13	
PA_dn_29:13.7	navā cassa bhikkhuniyo sāvikā honti …	13	
PA_dn_29:13.8	upāsakā cassa sāvakā honti … gihī odātavasanā brahmacārino.	13	
PA_dn_29:13.9	Upāsakā cassa sāvakā honti gihī odātavasanā kāmabhogino …	13	
PA_dn_29:13.10	upāsikā cassa sāvikā honti gihiniyo odātavasanā brahmacāriniyo …	13	
PA_dn_29:13.11	upāsikā cassa sāvikā honti gihiniyo odātavasanā kāmabhoginiyo …	13	
PA_dn_29:13.12	brahmacariyañcassa hoti iddhañceva phītañca vitthārikaṁ bāhujaññaṁ puthubhūtaṁ yāva devamanussehi suppakāsitaṁ, lābhaggappattañca yasaggappattañca.	13	
PA_dn_29:13.13	Evaṁ taṁ brahmacariyaṁ paripūraṁ hoti tenaṅgena.	13	
PA_dn_29:14.1	Ahaṁ kho pana, cunda, etarahi satthā loke uppanno arahaṁ sammāsambuddho.	14	
PA_dn_29:14.2	Dhammo ca svākkhāto suppavedito niyyāniko upasamasaṁvattaniko sammāsambuddhappavedito.	14	
PA_dn_29:14.3	Viññāpitatthā ca me sāvakā saddhamme, kevalañca tesaṁ paripūraṁ brahmacariyaṁ āvikataṁ uttānīkataṁ sabbasaṅgāhapadakataṁ sappāṭihīrakataṁ yāva devamanussehi suppakāsitaṁ.	14	
PA_dn_29:14.4	Ahaṁ kho pana, cunda, etarahi satthā thero rattaññū cirapabbajito addhagato vayoanuppatto.	14	
PA_dn_29:15.1	Santi kho pana me, cunda, etarahi therā bhikkhū sāvakā honti viyattā vinītā visāradā pattayogakkhemā.	15	
PA_dn_29:15.2	Alaṁ samakkhātuṁ saddhammassa, alaṁ uppannaṁ parappavādaṁ sahadhammehi suniggahitaṁ niggahetvā sappāṭihāriyaṁ dhammaṁ desetuṁ.	15	
PA_dn_29:15.3	Santi kho pana me, cunda, etarahi majjhimā bhikkhū sāvakā …	15	
PA_dn_29:15.4	santi kho pana me, cunda, etarahi navā bhikkhū sāvakā …	15	
PA_dn_29:15.5	santi kho pana me, cunda, etarahi therā bhikkhuniyo sāvikā …	15	
PA_dn_29:15.6	santi kho pana me, cunda, etarahi majjhimā bhikkhuniyo sāvikā …	15	
PA_dn_29:15.7	santi kho pana me, cunda, etarahi navā bhikkhuniyo sāvikā …	15	
PA_dn_29:15.8	santi kho pana me, cunda, etarahi upāsakā sāvakā gihī odātavasanā brahmacārino …	15	
PA_dn_29:15.9	santi kho pana me, cunda, etarahi upāsakā sāvakā gihī odātavasanā kāmabhogino …	15	
PA_dn_29:15.10	santi kho pana me, cunda, etarahi upāsikā sāvikā gihiniyo odātavasanā brahmacāriniyo …	15	
PA_dn_29:15.11	santi kho pana me, cunda, etarahi upāsikā sāvikā gihiniyo odātavasanā kāmabhoginiyo …	15	
PA_dn_29:15.12	etarahi kho pana me, cunda, brahmacariyaṁ iddhañceva phītañca vitthārikaṁ bāhujaññaṁ puthubhūtaṁ yāva devamanussehi suppakāsitaṁ.	15	
PA_dn_29:16.1	Yāvatā kho, cunda, etarahi satthāro loke uppannā, nāhaṁ, cunda, aññaṁ ekasatthārampi samanupassāmi evaṁlābhaggayasaggappattaṁ yatharivāhaṁ.	16	
PA_dn_29:16.2	Yāvatā kho pana, cunda, etarahi saṅgho vā gaṇo vā loke uppanno;	16	
PA_dn_29:16.3	nāhaṁ, cunda, aññaṁ ekasaṅghampi samanupassāmi evaṁlābhaggayasaggappattaṁ yatharivāyaṁ, cunda, bhikkhusaṅgho.	16	
PA_dn_29:16.4	Yaṁ kho taṁ, cunda, sammā vadamāno vadeyya:	16	
PA_dn_29:16.5	‘sabbākārasampannaṁ sabbākāraparipūraṁ anūnamanadhikaṁ svākkhātaṁ kevalaṁ paripūraṁ brahmacariyaṁ suppakāsitan’ti.	16	
PA_dn_29:16.6	Idameva taṁ sammā vadamāno vadeyya:	16	
PA_dn_29:16.7	‘sabbākārasampannaṁ …pe… suppakāsitan’ti.	16	
PA_dn_29:16.8	Udako sudaṁ, cunda, rāmaputto evaṁ vācaṁ bhāsati:	16	
PA_dn_29:16.9	‘passaṁ na passatī’ti.	16	
PA_dn_29:16.10	Kiñca passaṁ na passatīti?	16	
PA_dn_29:16.11	Khurassa sādhunisitassa talamassa passati, dhārañca khvassa na passati.	16	
PA_dn_29:16.12	Idaṁ vuccati:	16	
PA_dn_29:16.13	‘passaṁ na passatī’ti.	16	
PA_dn_29:16.14	Yaṁ kho panetaṁ, cunda, udakena rāmaputtena bhāsitaṁ hīnaṁ gammaṁ pothujjanikaṁ anariyaṁ anatthasaṁhitaṁ khurameva sandhāya.	16	
PA_dn_29:16.15	Yañca taṁ, cunda, sammā vadamāno vadeyya:	16	
PA_dn_29:16.16	‘passaṁ na passatī’ti, idameva taṁ sammā vadamāno vadeyya:	16	
PA_dn_29:16.17	‘passaṁ na passatī’ti.	16	
PA_dn_29:16.18	Kiñca passaṁ na passatīti?	16	
PA_dn_29:16.19	Evaṁ sabbākārasampannaṁ sabbākāraparipūraṁ anūnamanadhikaṁ svākkhātaṁ kevalaṁ paripūraṁ brahmacariyaṁ suppakāsitanti, iti hetaṁ passati.	16	
PA_dn_29:16.20	Idamettha apakaḍḍheyya, evaṁ taṁ parisuddhataraṁ assāti, iti hetaṁ na passati.	16	
PA_dn_29:16.21	Idamettha upakaḍḍheyya, evaṁ taṁ paripūraṁ assāti, iti hetaṁ na passati.	16	
PA_dn_29:16.22	Idaṁ vuccati, cunda:	16	
PA_dn_29:16.23	‘passaṁ na passatī’ti.	16	
PA_dn_29:16.24	Yaṁ kho taṁ, cunda, sammā vadamāno vadeyya:	16	
PA_dn_29:16.25	‘sabbākārasampannaṁ …pe…	16	
PA_dn_29:16.26	brahmacariyaṁ suppakāsitan’ti.	16	
PA_dn_29:16.27	Idameva taṁ sammā vadamāno vadeyya:	16	
PA_dn_29:16.28	‘sabbākārasampannaṁ sabbākāraparipūraṁ anūnamanadhikaṁ svākkhātaṁ kevalaṁ paripūraṁ brahmacariyaṁ suppakāsitan’ti.	16	
PA_dn_29:17.0	6. Saṅgāyitabbadhamma	17	
PA_dn_29:17.1_0	Tasmātiha, cunda, ye vo mayā dhammā abhiññā desitā, tattha sabbeheva saṅgamma samāgamma	17	
PA_dn_29:17.1_1	atthena atthaṁ byañjanena byañjanaṁ saṅgāyitabbaṁ na vivaditabbaṁ, yathayidaṁ brahmacariyaṁ	17	
PA_dn_29:17.1_2	addhaniyaṁ assa ciraṭṭhitikaṁ, tadassa bahujanahitāya bahujanasukhāya lokānukampāya	17	
PA_dn_29:17.1_3	atthāya hitāya sukhāya devamanussānaṁ.	17	
PA_dn_29:17.2_0	Katame ca te, cunda, dhammā mayā abhiññā desitā, yattha sabbeheva saṅgamma samāgamma	17	
PA_dn_29:17.2_1	atthena atthaṁ byañjanena byañjanaṁ saṅgāyitabbaṁ na vivaditabbaṁ, yathayidaṁ brahmacariyaṁ	17	
PA_dn_29:17.2_2	addhaniyaṁ assa ciraṭṭhitikaṁ, tadassa bahujanahitāya bahujanasukhāya lokānukampāya	17	
PA_dn_29:17.2_3	atthāya hitāya sukhāya devamanussānaṁ?	17	
PA_dn_29:17.3	Seyyathidaṁ—cattāro satipaṭṭhānā, cattāro sammappadhānā, cattāro iddhipādā, pañcindriyāni, pañca balāni, satta bojjhaṅgā, ariyo aṭṭhaṅgiko maggo.	17	
PA_dn_29:17.4	Ime kho te, cunda, dhammā mayā abhiññā desitā.	17	
PA_dn_29:17.5_0	Yattha sabbeheva saṅgamma samāgamma atthena atthaṁ byañjanena byañjanaṁ saṅgāyitabbaṁ	17	
PA_dn_29:17.5_1	na vivaditabbaṁ, yathayidaṁ brahmacariyaṁ addhaniyaṁ assa ciraṭṭhitikaṁ, tadassa	17	
PA_dn_29:17.5_2	bahujanahitāya bahujanasukhāya lokānukampāya atthāya hitāya sukhāya devamanussānaṁ.	17	
PA_dn_29:18.0	7. Saññāpetabbavidhi	18	
PA_dn_29:18.1	Tesañca vo, cunda, samaggānaṁ sammodamānānaṁ avivadamānānaṁ sikkhataṁ aññataro sabrahmacārī saṅghe dhammaṁ bhāseyya.	18	
PA_dn_29:18.2	Tatra ce tumhākaṁ evamassa:	18	
PA_dn_29:18.3	‘ayaṁ kho āyasmā atthañceva micchā gaṇhāti, byañjanāni ca micchā ropetī’ti.	18	
PA_dn_29:18.4	Tassa neva abhinanditabbaṁ na paṭikkositabbaṁ, anabhinanditvā appaṭikkositvā so evamassa vacanīyo:	18	
PA_dn_29:18.5	‘imassa nu kho, āvuso, atthassa imāni vā byañjanāni etāni vā byañjanāni katamāni opāyikatarāni, imesañca byañjanānaṁ ayaṁ vā attho eso vā attho katamo opāyikataro’ti?	18	
PA_dn_29:18.6	So ce evaṁ vadeyya:	18	
PA_dn_29:18.7	‘imassa kho, āvuso, atthassa imāneva byañjanāni opāyikatarāni, yā ceva etāni; imesañca byañjanānaṁ ayameva attho opāyikataro, yā ceva eso’ti.	18	
PA_dn_29:18.8	So neva ussādetabbo na apasādetabbo, anussādetvā anapasādetvā sveva sādhukaṁ saññāpetabbo tassa ca atthassa tesañca byañjanānaṁ nisantiyā.	18	
PA_dn_29:19.1	Aparopi ce, cunda, sabrahmacārī saṅghe dhammaṁ bhāseyya.	19	
PA_dn_29:19.2	Tatra ce tumhākaṁ evamassa:	19	
PA_dn_29:19.3	‘ayaṁ kho āyasmā atthañhi kho micchā gaṇhāti byañjanāni sammā ropetī’ti.	19	
PA_dn_29:19.4	Tassa neva abhinanditabbaṁ na paṭikkositabbaṁ, anabhinanditvā appaṭikkositvā so evamassa vacanīyo:	19	
PA_dn_29:19.5	‘imesaṁ nu kho, āvuso, byañjanānaṁ ayaṁ vā attho eso vā attho katamo opāyikataro’ti?	19	
PA_dn_29:19.6	So ce evaṁ vadeyya:	19	
PA_dn_29:19.7	‘imesaṁ kho, āvuso, byañjanānaṁ ayameva attho opāyikataro, yā ceva eso’ti.	19	
PA_dn_29:19.8	So neva ussādetabbo na apasādetabbo, anussādetvā anapasādetvā sveva sādhukaṁ saññāpetabbo tasseva atthassa nisantiyā.	19	
PA_dn_29:20.1	Aparopi ce, cunda, sabrahmacārī saṅghe dhammaṁ bhāseyya.	20	
PA_dn_29:20.2	Tatra ce tumhākaṁ evamassa:	20	
PA_dn_29:20.3	‘ayaṁ kho āyasmā atthañhi kho sammā gaṇhāti byañjanāni micchā ropetī’ti.	20	
PA_dn_29:20.4	Tassa neva abhinanditabbaṁ na paṭikkositabbaṁ; anabhinanditvā appaṭikkositvā so evamassa vacanīyo:	20	
PA_dn_29:20.5	‘imassa nu kho, āvuso, atthassa imāni vā byañjanāni etāni vā byañjanāni katamāni opāyikatarānī’ti?	20	
PA_dn_29:20.6	So ce evaṁ vadeyya:	20	
PA_dn_29:20.7	‘imassa kho, āvuso, atthassa imāneva byañjanāni opayikatarāni, yā ceva etānī’ti.	20	
PA_dn_29:20.8	So neva ussādetabbo na apasādetabbo; anussādetvā anapasādetvā sveva sādhukaṁ saññāpetabbo tesaññeva byañjanānaṁ nisantiyā.	20	
PA_dn_29:21.1	Aparopi ce, cunda, sabrahmacārī saṅghe dhammaṁ bhāseyya.	21	
PA_dn_29:21.2	Tatra ce tumhākaṁ evamassa:	21	
PA_dn_29:21.3	‘ayaṁ kho āyasmā atthañceva sammā gaṇhāti byañjanāni ca sammā ropetī’ti.	21	
PA_dn_29:21.4	Tassa ‘sādhū’ti bhāsitaṁ abhinanditabbaṁ anumoditabbaṁ;	21	
PA_dn_29:21.5	tassa ‘sādhū’ti bhāsitaṁ abhinanditvā anumoditvā so evamassa vacanīyo:	21	
PA_dn_29:21.6	‘lābhā no, āvuso, suladdhaṁ no, āvuso,	21	
PA_dn_29:21.7	ye mayaṁ āyasmantaṁ tādisaṁ sabrahmacāriṁ passāma evaṁ atthupetaṁ byañjanupetan’ti.	21	
PA_dn_29:22.0	8. Paccayānuññātakāraṇa	22	
PA_dn_29:22.1	Na vo ahaṁ, cunda, diṭṭhadhammikānaṁyeva āsavānaṁ saṁvarāya dhammaṁ desemi.	22	
PA_dn_29:22.2	Na panāhaṁ, cunda, samparāyikānaṁyeva āsavānaṁ paṭighātāya dhammaṁ desemi.	22	
PA_dn_29:22.3	Diṭṭhadhammikānaṁ cevāhaṁ, cunda, āsavānaṁ saṁvarāya dhammaṁ desemi;	22	
PA_dn_29:22.4	samparāyikānañca āsavānaṁ paṭighātāya.	22	
PA_dn_29:22.5	Tasmātiha, cunda, yaṁ vo mayā cīvaraṁ anuññātaṁ, alaṁ vo taṁ	22	
PA_dn_29:22.6	yāvadeva sītassa paṭighātāya, uṇhassa paṭighātāya, ḍaṁsamakasavātātapasarīsapasamphassānaṁ paṭighātāya, yāvadeva hirikopīnapaṭicchādanatthaṁ.	22	
PA_dn_29:22.7	Yo vo mayā piṇḍapāto anuññāto, alaṁ vo so	22	
PA_dn_29:22.8_0	yāvadeva imassa kāyassa ṭhitiyā yāpanāya vihiṁsūparatiyā brahmacariyānuggahāya, iti	22	
PA_dn_29:22.8_1	purāṇañca vedanaṁ paṭihaṅkhāmi, navañca vedanaṁ na uppādessāmi, yātrā ca me bhavissati	22	
PA_dn_29:22.8_2	anavajjatā ca phāsuvihāro ca.	22	
PA_dn_29:22.9	Yaṁ vo mayā senāsanaṁ anuññātaṁ, alaṁ vo taṁ	22	
PA_dn_29:22.10	yāvadeva sītassa paṭighātāya, uṇhassa paṭighātāya, ḍaṁsamakasavātātapasarīsapasamphassānaṁ paṭighātāya, yāvadeva utuparissayavinodanapaṭisallānārāmatthaṁ.	22	
PA_dn_29:22.11	Yo vo mayā gilānapaccayabhesajjaparikkhāro anuññāto, alaṁ vo so	22	
PA_dn_29:22.12	yāvadeva uppannānaṁ veyyābādhikānaṁ vedanānaṁ paṭighātāya abyāpajjaparamatāya.	22	
PA_dn_29:23.0	9. Sukhallikānuyoga	23	
PA_dn_29:23.1	Ṭhānaṁ kho panetaṁ, cunda, vijjati yaṁ aññatitthiyā paribbājakā evaṁ vadeyyuṁ:	23	
PA_dn_29:23.2	‘sukhallikānuyogamanuyuttā samaṇā sakyaputtiyā viharantī’ti.	23	
PA_dn_29:23.3	Evaṁvādino, cunda, aññatitthiyā paribbājakā evamassu vacanīyā:	23	
PA_dn_29:23.4	‘katamo so, āvuso, sukhallikānuyogo?	23	
PA_dn_29:23.5	Sukhallikānuyogā hi bahū anekavihitā nānappakārakā’ti.	23	
PA_dn_29:23.6_0	Cattārome, cunda, sukhallikānuyogā hīnā gammā pothujjanikā anariyā anatthasaṁhitā	23	
PA_dn_29:23.6_1	na nibbidāya na virāgāya na nirodhāya na upasamāya na abhiññāya na sambodhāya na	23	
PA_dn_29:23.6_2	nibbānāya saṁvattanti.	23	
PA_dn_29:23.7	Katame cattāro?	23	
PA_dn_29:23.8	Idha, cunda, ekacco bālo pāṇe vadhitvā vadhitvā attānaṁ sukheti pīṇeti.	23	
PA_dn_29:23.9	Ayaṁ paṭhamo sukhallikānuyogo.	23	
PA_dn_29:23.10	Puna caparaṁ, cunda, idhekacco adinnaṁ ādiyitvā ādiyitvā attānaṁ sukheti pīṇeti.	23	
PA_dn_29:23.11	Ayaṁ dutiyo sukhallikānuyogo.	23	
PA_dn_29:23.12	Puna caparaṁ, cunda, idhekacco musā bhaṇitvā bhaṇitvā attānaṁ sukheti pīṇeti.	23	
PA_dn_29:23.13	Ayaṁ tatiyo sukhallikānuyogo.	23	
PA_dn_29:23.14	Puna caparaṁ, cunda, idhekacco pañcahi kāmaguṇehi samappito samaṅgībhūto paricāreti.	23	
PA_dn_29:23.15	Ayaṁ catuttho sukhallikānuyogo.	23	
PA_dn_29:23.16_0	Ime kho, cunda, cattāro sukhallikānuyogā hīnā gammā pothujjanikā anariyā anatthasaṁhitā	23	
PA_dn_29:23.16_1	na nibbidāya na virāgāya na nirodhāya na upasamāya na abhiññāya na sambodhāya na	23	
PA_dn_29:23.16_2	nibbānāya saṁvattanti.	23	
PA_dn_29:24.1	Ṭhānaṁ kho panetaṁ, cunda, vijjati yaṁ aññatitthiyā paribbājakā evaṁ vadeyyuṁ:	24	
PA_dn_29:24.2	‘ime cattāro sukhallikānuyoge anuyuttā samaṇā sakyaputtiyā viharantī’ti.	24	
PA_dn_29:24.3	Te vo ‘mā hevaṁ’ tissu vacanīyā.	24	
PA_dn_29:24.4	Na te vo sammā vadamānā vadeyyuṁ, abbhācikkheyyuṁ asatā abhūtena.	24	
PA_dn_29:24.5	Cattārome, cunda, sukhallikānuyogā ekantanibbidāya virāgāya nirodhāya upasamāya abhiññāya sambodhāya nibbānāya saṁvattanti.	24	
PA_dn_29:24.6	Katame cattāro?	24	
PA_dn_29:24.7	Idha, cunda, bhikkhu vivicceva kāmehi vivicca akusalehi dhammehi savitakkaṁ savicāraṁ vivekajaṁ pītisukhaṁ paṭhamaṁ jhānaṁ upasampajja viharati.	24	
PA_dn_29:24.8	Ayaṁ paṭhamo sukhallikānuyogo.	24	
PA_dn_29:24.9	Puna caparaṁ, cunda, bhikkhu vitakkavicārānaṁ vūpasamā …pe… dutiyaṁ jhānaṁ upasampajja viharati.	24	
PA_dn_29:24.10	Ayaṁ dutiyo sukhallikānuyogo.	24	
PA_dn_29:24.11	Puna caparaṁ, cunda, bhikkhu pītiyā ca virāgā …pe… tatiyaṁ jhānaṁ upasampajja viharati.	24	
PA_dn_29:24.12	Ayaṁ tatiyo sukhallikānuyogo.	24	
PA_dn_29:24.13	Puna caparaṁ, cunda, bhikkhu sukhassa ca pahānā dukkhassa ca pahānā …pe… catutthaṁ jhānaṁ upasampajja viharati.	24	
PA_dn_29:24.14	Ayaṁ catuttho sukhallikānuyogo.	24	
PA_dn_29:24.15	Ime kho, cunda, cattāro sukhallikānuyogā ekantanibbidāya virāgāya nirodhāya upasamāya abhiññāya sambodhāya nibbānāya saṁvattanti.	24	
PA_dn_29:24.16	Ṭhānaṁ kho panetaṁ, cunda, vijjati yaṁ aññatitthiyā paribbājakā evaṁ vadeyyuṁ:	24	
PA_dn_29:24.17	‘ime cattāro sukhallikānuyoge anuyuttā samaṇā sakyaputtiyā viharantī’ti.	24	
PA_dn_29:24.18	Te vo ‘evaṁ’ tissu vacanīyā.	24	
PA_dn_29:24.19	Sammā te vo vadamānā vadeyyuṁ, na te vo abbhācikkheyyuṁ asatā abhūtena.	24	
PA_dn_29:25.0	10. Sukhallikānuyogānisaṁsa	25	
PA_dn_29:25.1	Ṭhānaṁ kho panetaṁ, cunda, vijjati, yaṁ aññatitthiyā paribbājakā evaṁ vadeyyuṁ:	25	
PA_dn_29:25.2	‘ime panāvuso, cattāro sukhallikānuyoge anuyuttānaṁ viharataṁ kati phalāni katānisaṁsā pāṭikaṅkhā’ti?	25	
PA_dn_29:25.3	Evaṁvādino, cunda, aññatitthiyā paribbājakā evamassu vacanīyā:	25	
PA_dn_29:25.4	‘ime kho, āvuso, cattāro sukhallikānuyoge anuyuttānaṁ viharataṁ cattāri phalāni cattāro ānisaṁsā pāṭikaṅkhā.	25	
PA_dn_29:25.5	Katame cattāro?	25	
PA_dn_29:25.6	Idhāvuso, bhikkhu tiṇṇaṁ saṁyojanānaṁ parikkhayā sotāpanno hoti avinipātadhammo niyato sambodhiparāyaṇo.	25	
PA_dn_29:25.7	Idaṁ paṭhamaṁ phalaṁ, paṭhamo ānisaṁso.	25	
PA_dn_29:25.8	Puna caparaṁ, āvuso, bhikkhu tiṇṇaṁ saṁyojanānaṁ parikkhayā rāgadosamohānaṁ tanuttā sakadāgāmī hoti, sakideva imaṁ lokaṁ āgantvā dukkhassantaṁ karoti.	25	
PA_dn_29:25.9	Idaṁ dutiyaṁ phalaṁ, dutiyo ānisaṁso.	25	
PA_dn_29:25.10	Puna caparaṁ, āvuso, bhikkhu pañcannaṁ orambhāgiyānaṁ saṁyojanānaṁ parikkhayā opapātiko hoti, tattha parinibbāyī anāvattidhammo tasmā lokā.	25	
PA_dn_29:25.11	Idaṁ tatiyaṁ phalaṁ, tatiyo ānisaṁso.	25	
PA_dn_29:25.12	Puna caparaṁ, āvuso, bhikkhu āsavānaṁ khayā anāsavaṁ cetovimuttiṁ paññāvimuttiṁ diṭṭheva dhamme sayaṁ abhiññā sacchikatvā upasampajja viharati.	25	
PA_dn_29:25.13	Idaṁ catutthaṁ phalaṁ catuttho ānisaṁso.	25	
PA_dn_29:25.14	Ime kho, āvuso, cattāro sukhallikānuyoge anuyuttānaṁ viharataṁ imāni cattāri phalāni, cattāro ānisaṁsā pāṭikaṅkhā’ti.	25	
PA_dn_29:26.0	11. Khīṇāsavaabhabbaṭhāna	26	
PA_dn_29:26.1	Ṭhānaṁ kho panetaṁ, cunda, vijjati yaṁ aññatitthiyā paribbājakā evaṁ vadeyyuṁ:	26	
PA_dn_29:26.2	‘aṭṭhitadhammā samaṇā sakyaputtiyā viharantī’ti.	26	
PA_dn_29:26.3	Evaṁvādino, cunda, aññatitthiyā paribbājakā evamassu vacanīyā:	26	
PA_dn_29:26.4	‘atthi kho, āvuso, tena bhagavatā jānatā passatā arahatā sammāsambuddhena sāvakānaṁ dhammā desitā paññattā yāvajīvaṁ anatikkamanīyā.	26	
PA_dn_29:26.5	Seyyathāpi, āvuso, indakhīlo vā ayokhīlo vā gambhīranemo sunikhāto acalo asampavedhī;	26	
PA_dn_29:26.6	evameva kho, āvuso, tena bhagavatā jānatā passatā arahatā sammāsambuddhena sāvakānaṁ dhammā desitā paññattā yāvajīvaṁ anatikkamanīyā.	26	
PA_dn_29:26.7	Yo so, āvuso, bhikkhu arahaṁ khīṇāsavo vusitavā katakaraṇīyo ohitabhāro anuppattasadattho parikkhīṇabhavasaṁyojano sammadaññāvimutto, abhabbo so nava ṭhānāni ajjhācarituṁ.	26	
PA_dn_29:26.8_0	Abhabbo, āvuso, khīṇāsavo bhikkhu sañcicca pāṇaṁ jīvitā voropetuṁ; abhabbo khīṇāsavo	26	
PA_dn_29:26.8_1	bhikkhu adinnaṁ theyyasaṅkhātaṁ ādiyituṁ; abhabbo khīṇāsavo bhikkhu methunaṁ dhammaṁ	26	
PA_dn_29:26.8_2	paṭisevituṁ; abhabbo khīṇāsavo bhikkhu sampajānamusā bhāsituṁ; abhabbo khīṇāsavo	26	
PA_dn_29:26.8_3	bhikkhu sannidhikārakaṁ kāme paribhuñjituṁ, seyyathāpi pubbe āgārikabhūto; abhabbo	26	
PA_dn_29:26.8_4	khīṇāsavo bhikkhu chandāgatiṁ gantuṁ; abhabbo khīṇāsavo bhikkhu dosāgatiṁ gantuṁ;	26	
PA_dn_29:26.8_5	abhabbo khīṇāsavo bhikkhu mohāgatiṁ gantuṁ; abhabbo khīṇāsavo bhikkhu bhayāgatiṁ gantuṁ.	26	
PA_dn_29:26.9	Yo so, āvuso, bhikkhu arahaṁ khīṇāsavo vusitavā katakaraṇīyo ohitabhāro anuppattasadattho parikkhīṇabhavasaṁyojano sammadaññāvimutto, abhabbo so imāni nava ṭhānāni ajjhācaritun’ti.	26	
PA_dn_29:27.0	12. Pañhābyākaraṇa	27	
PA_dn_29:27.1	Ṭhānaṁ kho panetaṁ, cunda, vijjati, yaṁ aññatitthiyā paribbājakā evaṁ vadeyyuṁ:	27	
PA_dn_29:27.2	‘atītaṁ kho addhānaṁ ārabbha samaṇo gotamo atīrakaṁ ñāṇadassanaṁ paññapeti, no ca kho anāgataṁ addhānaṁ ārabbha atīrakaṁ ñāṇadassanaṁ paññapeti, tayidaṁ kiṁsu tayidaṁ kathaṁsū’ti?	27	
PA_dn_29:27.3	Te ca aññatitthiyā paribbājakā aññavihitakena ñāṇadassanena aññavihitakaṁ ñāṇadassanaṁ paññapetabbaṁ maññanti yathariva bālā abyattā.	27	
PA_dn_29:27.4	Atītaṁ kho, cunda, addhānaṁ ārabbha tathāgatassa satānusāriñāṇaṁ hoti;	27	
PA_dn_29:27.5	so yāvatakaṁ ākaṅkhati tāvatakaṁ anussarati.	27	
PA_dn_29:27.6	Anāgatañca kho addhānaṁ ārabbha tathāgatassa bodhijaṁ ñāṇaṁ uppajjati:	27	
PA_dn_29:27.7	‘ayamantimā jāti, natthi dāni punabbhavo’ti.	27	
PA_dn_29:28.1	Atītañcepi, cunda, hoti abhūtaṁ atacchaṁ anatthasaṁhitaṁ, na taṁ tathāgato byākaroti.	28	
PA_dn_29:28.2	Atītañcepi, cunda, hoti bhūtaṁ tacchaṁ anatthasaṁhitaṁ, tampi tathāgato na byākaroti.	28	
PA_dn_29:28.3	Atītañcepi, cunda, hoti bhūtaṁ tacchaṁ atthasaṁhitaṁ, tatra kālaññū tathāgato hoti tassa pañhassa veyyākaraṇāya.	28	
PA_dn_29:28.4	Anāgatañcepi, cunda, hoti abhūtaṁ atacchaṁ anatthasaṁhitaṁ, na taṁ tathāgato byākaroti …pe… tassa pañhassa veyyākaraṇāya.	28	
PA_dn_29:28.5	Paccuppannañcepi, cunda, hoti abhūtaṁ atacchaṁ anatthasaṁhitaṁ, na taṁ tathāgato byākaroti.	28	
PA_dn_29:28.6	Paccuppannañcepi, cunda, hoti bhūtaṁ tacchaṁ anatthasaṁhitaṁ, tampi tathāgato na byākaroti.	28	
PA_dn_29:28.7	Paccuppannañcepi, cunda, hoti bhūtaṁ tacchaṁ atthasaṁhitaṁ, tatra kālaññū tathāgato hoti tassa pañhassa veyyākaraṇāya.	28	
PA_dn_29:28.8	Iti kho, cunda, atītānāgatapaccuppannesu dhammesu tathāgato kālavādī bhūtavādī atthavādī dhammavādī vinayavādī, tasmā ‘tathāgato’ti vuccati.	28	
PA_dn_29:29.1_0	Yañca kho, cunda, sadevakassa lokassa samārakassa sabrahmakassa sassamaṇabrāhmaṇiyā	29	
PA_dn_29:29.1_1	pajāya sadevamanussāya diṭṭhaṁ sutaṁ mutaṁ viññātaṁ pattaṁ pariyesitaṁ anuvicaritaṁ	29	
PA_dn_29:29.1_2	manasā, sabbaṁ tathāgatena abhisambuddhaṁ,	29	
PA_dn_29:29.2	tasmā ‘tathāgato’ti vuccati.	29	
PA_dn_29:29.3_0	Yañca, cunda, rattiṁ tathāgato anuttaraṁ sammāsambodhiṁ abhisambujjhati, yañca rattiṁ	29	
PA_dn_29:29.3_1	anupādisesāya nibbānadhātuyā parinibbāyati, yaṁ etasmiṁ antare bhāsati lapati niddisati.	29	
PA_dn_29:29.3_2	Sabbaṁ taṁ tatheva hoti no aññathā,	29	
PA_dn_29:29.4	tasmā ‘tathāgato’ti vuccati.	29	
PA_dn_29:29.5	Yathāvādī, cunda, tathāgato tathākārī, yathākārī tathāvādī.	29	
PA_dn_29:29.6	Iti yathāvādī tathākārī, yathākārī tathāvādī, tasmā ‘tathāgato’ti vuccati.	29	
PA_dn_29:29.7	Sadevake loke, cunda, samārake sabrahmake sassamaṇabrāhmaṇiyā pajāya sadevamanussāya tathāgato abhibhū anabhibhūto aññadatthudaso vasavattī, tasmā ‘tathāgato’ti vuccati.	29	
PA_dn_29:30.0	13. Abyākataṭṭhāna	30	
PA_dn_29:30.1	Ṭhānaṁ kho panetaṁ, cunda, vijjati yaṁ aññatitthiyā paribbājakā evaṁ vadeyyuṁ:	30	
PA_dn_29:30.2	‘kiṁ nu kho, āvuso, hoti tathāgato paraṁ maraṇā, idameva saccaṁ moghamaññan’ti?	30	
PA_dn_29:30.3	Evaṁvādino, cunda, aññatitthiyā paribbājakā evamassu vacanīyā:	30	
PA_dn_29:30.4	‘abyākataṁ kho etaṁ, āvuso, bhagavatā:	30	
PA_dn_29:30.5	“hoti tathāgato paraṁ maraṇā, idameva saccaṁ moghamaññan”’ti.	30	
PA_dn_29:30.6	Ṭhānaṁ kho panetaṁ, cunda, vijjati, yaṁ aññatitthiyā paribbājakā evaṁ vadeyyuṁ:	30	
PA_dn_29:30.7	‘kiṁ panāvuso, na hoti tathāgato paraṁ maraṇā, idameva saccaṁ moghamaññan’ti?	30	
PA_dn_29:30.8	Evaṁvādino, cunda, aññatitthiyā paribbājakā evamassu vacanīyā:	30	
PA_dn_29:30.9	‘etampi kho, āvuso, bhagavatā abyākataṁ:	30	
PA_dn_29:30.10	“na hoti tathāgato paraṁ maraṇā, idameva saccaṁ moghamaññan”’ti.	30	
PA_dn_29:30.11	Ṭhānaṁ kho panetaṁ, cunda, vijjati, yaṁ aññatitthiyā paribbājakā evaṁ vadeyyuṁ:	30	
PA_dn_29:30.12	‘kiṁ panāvuso, hoti ca na ca hoti tathāgato paraṁ maraṇā, idameva saccaṁ moghamaññan’ti?	30	
PA_dn_29:30.13	Evaṁvādino, cunda, aññatitthiyā paribbājakā evamassu vacanīyā:	30	
PA_dn_29:30.14	‘abyākataṁ kho etaṁ, āvuso, bhagavatā:	30	
PA_dn_29:30.15	“hoti ca na ca hoti tathāgato paraṁ maraṇā, idameva saccaṁ moghamaññan”’ti.	30	
PA_dn_29:30.16	Ṭhānaṁ kho panetaṁ, cunda, vijjati, yaṁ aññatitthiyā paribbājakā evaṁ vadeyyuṁ:	30	
PA_dn_29:30.17	‘kiṁ panāvuso, neva hoti na na hoti tathāgato paraṁ maraṇā, idameva saccaṁ moghamaññan’ti?	30	
PA_dn_29:30.18	Evaṁvādino, cunda, aññatitthiyā paribbājakā evamassu vacanīyā:	30	
PA_dn_29:30.19	‘etampi kho, āvuso, bhagavatā abyākataṁ:	30	
PA_dn_29:30.20	“neva hoti na na hoti tathāgato paraṁ maraṇā, idameva saccaṁ moghamaññan”’ti.	30	
PA_dn_29:31.1	Ṭhānaṁ kho panetaṁ, cunda, vijjati, yaṁ aññatitthiyā paribbājakā evaṁ vadeyyuṁ:	31	
PA_dn_29:31.2	‘kasmā panetaṁ, āvuso, samaṇena gotamena abyākatan’ti?	31	
PA_dn_29:31.3	Evaṁvādino, cunda, aññatitthiyā paribbājakā evamassu vacanīyā:	31	
PA_dn_29:31.4_0	‘na hetaṁ, āvuso, atthasaṁhitaṁ na dhammasaṁhitaṁ na ādibrahmacariyakaṁ na nibbidāya	31	
PA_dn_29:31.4_1	na virāgāya na nirodhāya na upasamāya na abhiññāya na sambodhāya na nibbānāya saṁvattati,	31	
PA_dn_29:31.4_2	tasmā taṁ bhagavatā abyākatan’ti.	31	
PA_dn_29:32.0	14. Byākataṭṭhāna	32	
PA_dn_29:32.1	Ṭhānaṁ kho panetaṁ, cunda, vijjati, yaṁ aññatitthiyā paribbājakā evaṁ vadeyyuṁ:	32	
PA_dn_29:32.2	‘kiṁ panāvuso, samaṇena gotamena byākatan’ti?	32	
PA_dn_29:32.3	Evaṁvādino, cunda, aññatitthiyā paribbājakā evamassu vacanīyā:	32	
PA_dn_29:32.4_0	‘idaṁ dukkhanti kho, āvuso, bhagavatā byākataṁ, ayaṁ dukkhasamudayoti kho, āvuso,	32	
PA_dn_29:32.4_1	bhagavatā byākataṁ, ayaṁ dukkhanirodhoti kho, āvuso, bhagavatā byākataṁ, ayaṁ dukkhanirodhagāminī	32	
PA_dn_29:32.4_2	paṭipadāti kho, āvuso, bhagavatā byākatan’ti.	32	
PA_dn_29:33.1	Ṭhānaṁ kho panetaṁ, cunda, vijjati, yaṁ aññatitthiyā paribbājakā evaṁ vadeyyuṁ:	33	
PA_dn_29:33.2	‘kasmā panetaṁ, āvuso, samaṇena gotamena byākatan’ti?	33	
PA_dn_29:33.3	Evaṁvādino, cunda, aññatitthiyā paribbājakā evamassu vacanīyā:	33	
PA_dn_29:33.4_0	‘etañhi, āvuso, atthasaṁhitaṁ, etaṁ dhammasaṁhitaṁ, etaṁ ādibrahmacariyakaṁ ekantanibbidāya	33	
PA_dn_29:33.4_1	virāgāya nirodhāya upasamāya abhiññāya sambodhāya nibbānāya saṁvattati. Tasmā taṁ	33	
PA_dn_29:33.4_2	bhagavatā byākatan’ti.	33	
PA_dn_29:34.0	15. Pubbantasahagatadiṭṭhinissaya	34	
PA_dn_29:34.1	Yepi te, cunda, pubbantasahagatā diṭṭhinissayā, tepi vo mayā byākatā, yathā te byākātabbā.	34	
PA_dn_29:34.2	Yathā ca te na byākātabbā, kiṁ vo ahaṁ te tathā byākarissāmi?	34	
PA_dn_29:34.3	Yepi te, cunda, aparantasahagatā diṭṭhinissayā, tepi vo mayā byākatā, yathā te byākātabbā.	34	
PA_dn_29:34.4	Yathā ca te na byākātabbā, kiṁ vo ahaṁ te tathā byākarissāmi?	34	
PA_dn_29:34.5	Katame ca te, cunda, pubbantasahagatā diṭṭhinissayā, ye vo mayā byākatā, yathā te byākātabbā.	34	
PA_dn_29:34.6	Yathā ca te na byākātabbā, kiṁ vo ahaṁ te tathā byākarissāmi?	34	
PA_dn_29:34.7	Santi kho, cunda, eke samaṇabrāhmaṇā evaṁvādino evaṁdiṭṭhino:	34	
PA_dn_29:34.8	‘sassato attā ca loko ca, idameva saccaṁ moghamaññan’ti.	34	
PA_dn_29:34.9	Santi pana, cunda, eke samaṇabrāhmaṇā evaṁvādino evaṁdiṭṭhino:	34	
PA_dn_29:34.10	‘asassato attā ca loko ca …pe…	34	
PA_dn_29:34.11	sassato ca asassato ca attā ca loko ca …	34	
PA_dn_29:34.12	neva sassato nāsassato attā ca loko ca …	34	
PA_dn_29:34.13	sayaṅkato attā ca loko ca …	34	
PA_dn_29:34.14	paraṅkato attā ca loko ca …	34	
PA_dn_29:34.15	sayaṅkato ca paraṅkato ca attā ca loko ca …	34	
PA_dn_29:34.16	asayaṅkāro aparaṅkāro adhiccasamuppanno attā ca loko ca, idameva saccaṁ moghamaññan’ti.	34	
PA_dn_29:34.17	‘Sassataṁ sukhadukkhaṁ …	34	
PA_dn_29:34.18	asassataṁ sukhadukkhaṁ …	34	
PA_dn_29:34.19	sassatañca asassatañca sukhadukkhaṁ …	34	
PA_dn_29:34.20	nevasassataṁ nāsassataṁ sukhadukkhaṁ …	34	
PA_dn_29:34.21	sayaṅkataṁ sukhadukkhaṁ …	34	
PA_dn_29:34.22	paraṅkataṁ sukhadukkhaṁ …	34	
PA_dn_29:34.23	sayaṅkatañca paraṅkatañca sukhadukkhaṁ …	34	
PA_dn_29:34.24	asayaṅkāraṁ aparaṅkāraṁ adhiccasamuppannaṁ sukhadukkhaṁ, idameva saccaṁ moghamaññan’ti.	34	
PA_dn_29:35.1	Tatra, cunda, ye te samaṇabrāhmaṇā evaṁvādino evaṁdiṭṭhino:	35	
PA_dn_29:35.2	‘sassato attā ca loko ca, idameva saccaṁ moghamaññan’ti.	35	
PA_dn_29:35.3	Tyāhaṁ upasaṅkamitvā evaṁ vadāmi:	35	
PA_dn_29:35.4	‘atthi nu kho idaṁ, āvuso, vuccati:	35	
PA_dn_29:35.5	“sassato attā ca loko cā”’ti?	35	
PA_dn_29:35.6	Yañca kho te evamāhaṁsu:	35	
PA_dn_29:35.7	‘idameva saccaṁ moghamaññan’ti.	35	
PA_dn_29:35.8	Taṁ tesaṁ nānujānāmi.	35	
PA_dn_29:35.9	Taṁ kissa hetu?	35	
PA_dn_29:35.10	Aññathāsaññinopi hettha, cunda, santeke sattā.	35	
PA_dn_29:35.11	Imāyapi kho ahaṁ, cunda, paññattiyā neva attanā samasamaṁ samanupassāmi kuto bhiyyo.	35	
PA_dn_29:35.12	Atha kho ahameva tattha bhiyyo yadidaṁ adhipaññatti.	35	
PA_dn_29:36.1	Tatra, cunda, ye te samaṇabrāhmaṇā evaṁvādino evaṁdiṭṭhino:	36	
PA_dn_29:36.2	‘asassato attā ca loko ca …	36	
PA_dn_29:36.3	sassato ca asassato ca attā ca loko ca …	36	
PA_dn_29:36.4	nevasassato nāsassato attā ca loko ca …	36	
PA_dn_29:36.5	sayaṅkato attā ca loko ca …	36	
PA_dn_29:36.6	paraṅkato attā ca loko ca …	36	
PA_dn_29:36.7	sayaṅkato ca paraṅkato ca attā ca loko ca …	36	
PA_dn_29:36.8	asayaṅkāro aparaṅkāro adhiccasamuppanno attā ca loko ca …	36	
PA_dn_29:36.9	sassataṁ sukhadukkhaṁ …	36	
PA_dn_29:36.10	asassataṁ sukhadukkhaṁ …	36	
PA_dn_29:36.11	sassatañca asassatañca sukhadukkhaṁ …	36	
PA_dn_29:36.12	nevasassataṁ nāsassataṁ sukhadukkhaṁ …	36	
PA_dn_29:36.13	sayaṅkataṁ sukhadukkhaṁ …	36	
PA_dn_29:36.14	paraṅkataṁ sukhadukkhaṁ …	36	
PA_dn_29:36.15	sayaṅkatañca paraṅkatañca sukhadukkhaṁ …	36	
PA_dn_29:36.16	asayaṅkāraṁ aparaṅkāraṁ adhiccasamuppannaṁ sukhadukkhaṁ, idameva saccaṁ moghamaññan’ti.	36	
PA_dn_29:36.17	Tyāhaṁ upasaṅkamitvā evaṁ vadāmi:	36	
PA_dn_29:36.18	‘atthi nu kho idaṁ, āvuso, vuccati:	36	
PA_dn_29:36.19	“asayaṅkāraṁ aparaṅkāraṁ adhiccasamuppannaṁ sukhadukkhan”’ti?	36	
PA_dn_29:36.20	Yañca kho te evamāhaṁsu:	36	
PA_dn_29:36.21	‘idameva saccaṁ moghamaññan’ti.	36	
PA_dn_29:36.22	Taṁ tesaṁ nānujānāmi.	36	
PA_dn_29:36.23	Taṁ kissa hetu?	36	
PA_dn_29:36.24	Aññathāsaññinopi hettha, cunda, santeke sattā.	36	
PA_dn_29:36.25	Imāyapi kho ahaṁ, cunda, paññattiyā neva attanā samasamaṁ samanupassāmi kuto bhiyyo.	36	
PA_dn_29:36.26	Atha kho ahameva tattha bhiyyo yadidaṁ adhipaññatti.	36	
PA_dn_29:36.27	Ime kho te, cunda, pubbantasahagatā diṭṭhinissayā, ye vo mayā byākatā, yathā te byākātabbā.	36	
PA_dn_29:36.28	Yathā ca te na byākātabbā, kiṁ vo ahaṁ te tathā byākarissāmi?	36	
PA_dn_29:37.0	16. Aparantasahagatadiṭṭhinissaya	37	
PA_dn_29:37.1	Katame ca te, cunda, aparantasahagatā diṭṭhinissayā, ye vo mayā byākatā, yathā te byākātabbā.	37	
PA_dn_29:37.2	Yathā ca te na byākātabbā, kiṁ vo ahaṁ te tathā byākarissāmi?	37	
PA_dn_29:37.3	Santi, cunda, eke samaṇabrāhmaṇā evaṁvādino evaṁdiṭṭhino:	37	
PA_dn_29:37.4	‘rūpī attā hoti arogo paraṁ maraṇā, idameva saccaṁ moghamaññan’ti.	37	
PA_dn_29:37.5	Santi pana, cunda, eke samaṇabrāhmaṇā evaṁvādino evaṁdiṭṭhino:	37	
PA_dn_29:37.6	‘arūpī attā hoti …	37	
PA_dn_29:37.7	rūpī ca arūpī ca attā hoti …	37	
PA_dn_29:37.8	nevarūpī nārūpī attā hoti …	37	
PA_dn_29:37.9	saññī attā hoti …	37	
PA_dn_29:37.10	asaññī attā hoti …	37	
PA_dn_29:37.11	nevasaññīnāsaññī attā hoti …	37	
PA_dn_29:37.12	attā ucchijjati vinassati na hoti paraṁ maraṇā, idameva saccaṁ moghamaññan’ti.	37	
PA_dn_29:38.1	Tatra, cunda, ye te samaṇabrāhmaṇā evaṁvādino evaṁdiṭṭhino:	38	
PA_dn_29:38.2	‘rūpī attā hoti arogo paraṁ maraṇā, idameva saccaṁ moghamaññan’ti.	38	
PA_dn_29:38.3	Tyāhaṁ upasaṅkamitvā evaṁ vadāmi:	38	
PA_dn_29:38.4	‘atthi nu kho idaṁ, āvuso, vuccati:	38	
PA_dn_29:38.5	“rūpī attā hoti arogo paraṁ maraṇā”’ti?	38	
PA_dn_29:38.6	Yañca kho te evamāhaṁsu:	38	
PA_dn_29:38.7	‘idameva saccaṁ moghamaññan’ti.	38	
PA_dn_29:38.8	Taṁ tesaṁ nānujānāmi.	38	
PA_dn_29:38.9	Taṁ kissa hetu?	38	
PA_dn_29:38.10	Aññathāsaññinopi hettha, cunda, santeke sattā.	38	
PA_dn_29:38.11	Imāyapi kho ahaṁ, cunda, paññattiyā neva attanā samasamaṁ samanupassāmi kuto bhiyyo.	38	
PA_dn_29:38.12	Atha kho ahameva tattha bhiyyo yadidaṁ adhipaññatti.	38	
PA_dn_29:39.1	Tatra, cunda, ye te samaṇabrāhmaṇā evaṁvādino evaṁdiṭṭhino:	39	
PA_dn_29:39.2	‘arūpī attā hoti …	39	
PA_dn_29:39.3	rūpī ca arūpī ca attā hoti …	39	
PA_dn_29:39.4	nevarūpīnārūpī attā hoti …	39	
PA_dn_29:39.5	saññī attā hoti …	39	
PA_dn_29:39.6	asaññī attā hoti …	39	
PA_dn_29:39.7	nevasaññīnāsaññī attā hoti …	39	
PA_dn_29:39.8	attā ucchijjati vinassati na hoti paraṁ maraṇā, idameva saccaṁ moghamaññan’ti.	39	
PA_dn_29:39.9	Tyāhaṁ upasaṅkamitvā evaṁ vadāmi:	39	
PA_dn_29:39.10	‘atthi nu kho idaṁ, āvuso, vuccati:	39	
PA_dn_29:39.11	“attā ucchijjati vinassati na hoti paraṁ maraṇā”’ti?	39	
PA_dn_29:39.12	Yañca kho te, cunda, evamāhaṁsu:	39	
PA_dn_29:39.13	‘idameva saccaṁ moghamaññan’ti.	39	
PA_dn_29:39.14	Taṁ tesaṁ nānujānāmi.	39	
PA_dn_29:39.15	Taṁ kissa hetu?	39	
PA_dn_29:39.16	Aññathāsaññinopi hettha, cunda, santeke sattā.	39	
PA_dn_29:39.17	Imāyapi kho ahaṁ, cunda, paññattiyā neva attanā samasamaṁ samanupassāmi, kuto bhiyyo.	39	
PA_dn_29:39.18	Atha kho ahameva tattha bhiyyo yadidaṁ adhipaññatti.	39	
PA_dn_29:39.19	Ime kho te, cunda, aparantasahagatā diṭṭhinissayā, ye vo mayā byākatā, yathā te byākātabbā.	39	
PA_dn_29:39.20	Yathā ca te na byākātabbā, kiṁ vo ahaṁ te tathā byākarissāmi?	39	
PA_dn_29:40.1	Imesañca, cunda, pubbantasahagatānaṁ diṭṭhinissayānaṁ imesañca aparantasahagatānaṁ diṭṭhinissayānaṁ pahānāya samatikkamāya evaṁ mayā cattāro satipaṭṭhānā desitā paññattā.	40	
PA_dn_29:40.2	Katame cattāro?	40	
PA_dn_29:40.3	Idha, cunda, bhikkhu kāye kāyānupassī viharati ātāpī sampajāno satimā vineyya loke abhijjhādomanassaṁ.	40	
PA_dn_29:40.4	Vedanāsu vedanānupassī …pe…	40	
PA_dn_29:40.5	citte cittānupassī …pe…	40	
PA_dn_29:40.6	dhammesu dhammānupassī viharati ātāpī sampajāno satimā, vineyya loke abhijjhādomanassaṁ.	40	
PA_dn_29:40.7	Imesañca, cunda, pubbantasahagatānaṁ diṭṭhinissayānaṁ imesañca aparantasahagatānaṁ diṭṭhinissayānaṁ pahānāya samatikkamāya. Evaṁ mayā ime cattāro satipaṭṭhānā desitā paññattā”ti.	40	
PA_dn_29:41.1	Tena kho pana samayena āyasmā upavāṇo bhagavato piṭṭhito ṭhito hoti bhagavantaṁ bījayamāno.	41	
PA_dn_29:41.2	Atha kho āyasmā upavāṇo bhagavantaṁ etadavoca:	41	
PA_dn_29:41.3	“acchariyaṁ, bhante, abbhutaṁ, bhante.	41	
PA_dn_29:41.4	Pāsādiko vatāyaṁ, bhante, dhammapariyāyo;	41	
PA_dn_29:41.5	supāsādiko vatāyaṁ, bhante, dhammapariyāyo, ko nāmāyaṁ, bhante, dhammapariyāyo”ti?	41	
PA_dn_29:41.6	“Tasmātiha tvaṁ, upavāṇa, imaṁ dhammapariyāyaṁ ‘pāsādiko’ tveva naṁ dhārehī”ti.	41	
PA_dn_29:41.7	Idamavoca bhagavā.	41	
PA_dn_29:41.8	Attamano āyasmā upavāṇo bhagavato bhāsitaṁ abhinandīti.	41	
PA_dn_29:41.9	Pāsādikasuttaṁ niṭṭhitaṁ chaṭṭhaṁ.	41	
