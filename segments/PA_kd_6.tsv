segmentnr	original	folio	analyzed
PA_kd_6:0.1	Theravāda Vinayapiṭaka	0	
PA_kd_6:0.2	Mahāvagga	0	
PA_kd_6:0.3	6. Bhesajjakkhandhaka	0	
PA_kd_6:0.4	1. Pañcabhesajjakathā	0	
PA_kd_6:1.1.1	Tena samayena buddho bhagavā sāvatthiyaṁ viharati jetavane anāthapiṇḍikassa ārāme.	1	
PA_kd_6:1.1.2	Tena kho pana samayena bhikkhūnaṁ sāradikena ābādhena phuṭṭhānaṁ yāgupi pītā uggacchati, bhattampi bhuttaṁ uggacchati.	1	
PA_kd_6:1.1.3	Te tena kisā honti, lūkhā, dubbaṇṇā, uppaṇḍuppaṇḍukajātā, dhamanisanthatagattā.	1	
PA_kd_6:1.1.4	Addasā kho bhagavā te bhikkhū kise lūkhe dubbaṇṇe uppaṇḍuppaṇḍukajāte dhamanisanthatagatte, disvāna āyasmantaṁ ānandaṁ āmantesi—	1	
PA_kd_6:1.1.5	“kiṁ nu kho, ānanda, etarahi bhikkhū kisā, lūkhā, dubbaṇṇā, uppaṇḍuppaṇḍukajātā, dhamanisanthatagattā”ti?	1	
PA_kd_6:1.1.6	“Etarahi, bhante, bhikkhūnaṁ sāradikena ābādhena phuṭṭhānaṁ yāgupi pītā uggacchati, bhattampi bhuttaṁ uggacchati.	1	
PA_kd_6:1.1.7	Te tena kisā honti, lūkhā, dubbaṇṇā, uppaṇḍuppaṇḍukajātā, dhamanisanthatagattā”ti.	1	
PA_kd_6:1.2.1	Atha kho bhagavato rahogatassa paṭisallīnassa evaṁ cetaso parivitakko udapādi—	1	
PA_kd_6:1.2.2	“etarahi kho bhikkhūnaṁ sāradikena ābādhena phuṭṭhānaṁ yāgupi pītā uggacchati, bhattampi bhuttaṁ uggacchati.	1	
PA_kd_6:1.2.3	Te tena kisā honti, lūkhā, dubbaṇṇā, uppaṇḍuppaṇḍukajātā, dhamanisanthatagattā.	1	
PA_kd_6:1.2.4	Kiṁ nu kho ahaṁ bhikkhūnaṁ bhesajjaṁ anujāneyyaṁ, yaṁ bhesajjañceva assa bhesajjasammatañca lokassa, āhāratthañca phareyya, na ca oḷāriko āhāro paññāyeyyā”ti?	1	
PA_kd_6:1.2.5	Atha kho bhagavato etadahosi—	1	
PA_kd_6:1.2.6	“imāni kho pañca bhesajjāni, seyyathidaṁ—	1	
PA_kd_6:1.2.7	sappi, navanītaṁ, telaṁ, madhu, phāṇitaṁ;	1	
PA_kd_6:1.2.8	bhesajjāni ceva bhesajjasammatāni ca lokassa, āhāratthañca pharanti, na ca oḷāriko āhāro paññāyati.	1	
PA_kd_6:1.2.9	Yannūnāhaṁ bhikkhūnaṁ imāni pañca bhesajjāni anujāneyyaṁ, kāle paṭiggahetvā kāle paribhuñjitun”ti.	1	
PA_kd_6:1.3.1	Atha kho bhagavā sāyanhasamayaṁ paṭisallānā vuṭṭhito etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi—	1	
PA_kd_6:1.3.2	“idha mayhaṁ, bhikkhave, rahogatassa paṭisallīnassa evaṁ cetaso parivitakko udapādi—	1	
PA_kd_6:1.3.3	‘etarahi kho bhikkhūnaṁ sāradikena ābādhena phuṭṭhānaṁ yāgupi pītā uggacchati, bhattampi bhuttaṁ uggacchati.	1	
PA_kd_6:1.3.4	Te tena kisā honti, lūkhā, dubbaṇṇā, uppaṇḍuppaṇḍukajātā, dhamanisanthatagattā.	1	
PA_kd_6:1.3.5	Kiṁ nu kho ahaṁ bhikkhūnaṁ bhesajjaṁ anujāneyyaṁ, yaṁ bhesajjañceva assa bhesajjasammatañca lokassa, āhāratthañca phareyya, na ca oḷāriko āhāro paññāyeyyā’ti.	1	
PA_kd_6:1.3.6	Tassa mayhaṁ, bhikkhave, etadahosi—	1	
PA_kd_6:1.3.7	‘imāni kho pañca bhesajjāni, seyyathidaṁ—	1	
PA_kd_6:1.3.8	sappi, navanītaṁ, telaṁ, madhu, phāṇitaṁ;	1	
PA_kd_6:1.3.9	bhesajjāni ceva bhesajjasammatāni ca lokassa, āhāratthañca pharanti, na ca oḷāriko āhāro paññāyati.	1	
PA_kd_6:1.3.10	Yannūnāhaṁ bhikkhūnaṁ imāni pañca bhesajjāni anujāneyyaṁ, kāle paṭiggahetvā kāle paribhuñjitun’ti.	1	
PA_kd_6:1.3.11	Anujānāmi, bhikkhave, tāni pañca bhesajjāni kāle paṭiggahetvā kāle paribhuñjitun”ti.	1	
PA_kd_6:1.4.1	Tena kho pana samayena bhikkhū tāni pañca bhesajjāni kāle paṭiggahetvā kāle paribhuñjanti.	1	
PA_kd_6:1.4.2	Tesaṁ yānipi tāni pākatikāni lūkhāni bhojanāni tānipi nacchādenti, pageva senesitāni.	1	
PA_kd_6:1.4.3	Te tena ceva sāradikena ābādhena phuṭṭhā, iminā ca bhattācchādakena, tadubhayena bhiyyoso mattāya kisā honti, lūkhā, dubbaṇṇā, uppaṇḍuppaṇḍukajātā, dhamanisanthatagattā.	1	
PA_kd_6:1.4.4	Addasā kho bhagavā te bhikkhū bhiyyoso mattāya kise lūkhe dubbaṇṇe uppaṇḍuppaṇḍukajāte dhamanisanthatagatte, disvāna āyasmantaṁ ānandaṁ āmantesi—	1	
PA_kd_6:1.4.5	“kiṁ nu kho, ānanda, etarahi bhikkhū bhiyyoso mattāya kisā, lūkhā, dubbaṇṇā, uppaṇḍuppaṇḍukajātā, dhamanisanthatagattā”ti?	1	
PA_kd_6:1.5.1	“Etarahi, bhante, bhikkhū tāni ca pañca bhesajjāni kāle paṭiggahetvā kāle paribhuñjanti.	1	
PA_kd_6:1.5.2	Tesaṁ yānipi tāni pākatikāni lūkhāni bhojanāni tānipi nacchādenti, pageva senesitāni.	1	
PA_kd_6:1.5.3	Te tena ceva sāradikena ābādhena phuṭṭhā, iminā ca bhattācchādakena, tadubhayena bhiyyoso mattāya kisā, lūkhā, dubbaṇṇā, uppaṇḍuppaṇḍukajātā, dhamanisanthatagattā”ti.	1	
PA_kd_6:1.5.4	Atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi—	1	
PA_kd_6:1.5.5	“anujānāmi, bhikkhave, tāni pañca bhesajjāni paṭiggahetvā kālepi vikālepi paribhuñjitun”ti.	1	
PA_kd_6:2.1.1	Tena kho pana samayena gilānānaṁ bhikkhūnaṁ vasehi bhesajjehi attho hoti.	2	
PA_kd_6:2.1.2	Bhagavato etamatthaṁ ārocesuṁ.	2	
PA_kd_6:2.1.3	“Anujānāmi, bhikkhave, vasāni bhesajjāni—	2	
PA_kd_6:2.1.4	acchavasaṁ, macchavasaṁ, susukāvasaṁ, sūkaravasaṁ, gadrabhavasaṁ—	2	
PA_kd_6:2.1.5	kāle paṭiggahitaṁ kāle nippakkaṁ kāle saṁsaṭṭhaṁ telaparibhogena paribhuñjituṁ.	2	
PA_kd_6:2.2.1	Vikāle ce, bhikkhave, paṭiggahitaṁ vikāle nippakkaṁ vikāle saṁsaṭṭhaṁ, tañce paribhuñjeyya, āpatti tiṇṇaṁ dukkaṭānaṁ.	2	
PA_kd_6:2.2.2	Kāle ce, bhikkhave, paṭiggahitaṁ vikāle nippakkaṁ vikāle saṁsaṭṭhaṁ, tañce paribhuñjeyya, āpatti dvinnaṁ dukkaṭānaṁ.	2	
PA_kd_6:2.2.3	Kāle ce, bhikkhave, paṭiggahitaṁ kāle nippakkaṁ vikāle saṁsaṭṭhaṁ, tañce paribhuñjeyya, āpatti dukkaṭassa.	2	
PA_kd_6:2.2.4	Kāle ce, bhikkhave, paṭiggahitaṁ kāle nippakkaṁ kāle saṁsaṭṭhaṁ, tañce paribhuñjeyya, anāpattī”ti.	2	
PA_kd_6:3.1.0	2. Mūlādibhesajjakathā	3	
PA_kd_6:3.1.1	Tena kho pana samayena gilānānaṁ bhikkhūnaṁ mūlehi bhesajjehi attho hoti.	3	
PA_kd_6:3.1.2	Bhagavato etamatthaṁ ārocesuṁ.	3	
PA_kd_6:3.1.3	“Anujānāmi, bhikkhave, mūlāni bhesajjāni—	3	
PA_kd_6:3.1.4_0	haliddiṁ, siṅgiveraṁ, vacaṁ, vacattaṁ, ativisaṁ, kaṭukarohiṇiṁ, usīraṁ, bhaddamuttakaṁ,	3	
PA_kd_6:3.1.4_1	yāni vā panaññānipi atthi mūlāni bhesajjāni, neva khādanīye khādanīyatthaṁ pharanti,	3	
PA_kd_6:3.1.4_2	na bhojanīye bhojanīyatthaṁ pharanti, tāni—	3	
PA_kd_6:3.1.5	paṭiggahetvā yāvajīvaṁ pariharituṁ;	3	
PA_kd_6:3.1.6	sati paccaye paribhuñjituṁ.	3	
PA_kd_6:3.1.7	Asati paccaye paribhuñjantassa āpatti dukkaṭassā”ti.	3	
PA_kd_6:3.2.1	Tena kho pana samayena gilānānaṁ bhikkhūnaṁ mūlehi bhesajjehi piṭṭhehi attho hoti.	3	
PA_kd_6:3.2.2	Bhagavato etamatthaṁ ārocesuṁ.	3	
PA_kd_6:3.2.3	“Anujānāmi, bhikkhave, nisadaṁ nisadapotakan”ti.	3	
PA_kd_6:4.1.1	Tena kho pana samayena gilānānaṁ bhikkhūnaṁ kasāvehi bhesajjehi attho hoti.	4	
PA_kd_6:4.1.2	Bhagavato etamatthaṁ ārocesuṁ.	4	
PA_kd_6:4.1.3	“Anujānāmi, bhikkhave, kasāvāni bhesajjāni—	4	
PA_kd_6:4.1.4_0	nimbakasāvaṁ, kuṭajakasāvaṁ, paṭolakasāvaṁ, phaggavakasāvaṁ, nattamālakasāvaṁ, yāni	4	
PA_kd_6:4.1.4_1	vā panaññānipi atthi kasāvāni bhesajjāni neva khādanīye khādanīyatthaṁ pharanti,	4	
PA_kd_6:4.1.4_2	na bhojanīye bhojanīyatthaṁ pharanti, tāni—	4	
PA_kd_6:4.1.5	paṭiggahetvā yāvajīvaṁ pariharituṁ;	4	
PA_kd_6:4.1.6	sati paccaye paribhuñjituṁ.	4	
PA_kd_6:4.1.7	Asati paccaye paribhuñjantassa āpatti dukkaṭassā”ti.	4	
PA_kd_6:5.1.1	Tena kho pana samayena gilānānaṁ bhikkhūnaṁ paṇṇehi bhesajjehi attho hoti.	5	
PA_kd_6:5.1.2	Bhagavato etamatthaṁ ārocesuṁ.	5	
PA_kd_6:5.1.3	“Anujānāmi, bhikkhave, paṇṇāni bhesajjāni—	5	
PA_kd_6:5.1.4_0	nimbapaṇṇaṁ, kuṭajapaṇṇaṁ, paṭolapaṇṇaṁ, sulasipaṇṇaṁ, kappāsapaṇṇaṁ, yāni vā panaññānipi	5	
PA_kd_6:5.1.4_1	atthi paṇṇāni bhesajjāni, neva khādanīye khādanīyatthaṁ pharanti, na bhojanīye bhojanīyatthaṁ pharanti …	5	
PA_kd_6:5.1.5	pe….	5	
PA_kd_6:6.1.1	Tena kho pana samayena gilānānaṁ bhikkhūnaṁ phalehi bhesajjehi attho hoti.	6	
PA_kd_6:6.1.2	Bhagavato etamatthaṁ ārocesuṁ.	6	
PA_kd_6:6.1.3	“Anujānāmi, bhikkhave, phalāni bhesajjāni—	6	
PA_kd_6:6.1.4_0	bilaṅgaṁ, pippaliṁ, maricaṁ, harītakaṁ, vibhītakaṁ, āmalakaṁ, goṭṭhaphalaṁ, yāni	6	
PA_kd_6:6.1.4_1	vā panaññānipi atthi phalāni bhesajjāni, neva khādanīye khādanīyatthaṁ pharanti,	6	
PA_kd_6:6.1.4_2	na bhojanīye bhojanīyatthaṁ pharanti …	6	
PA_kd_6:6.1.5	pe….	6	
PA_kd_6:7.1.1	Tena kho pana samayena gilānānaṁ bhikkhūnaṁ jatūhi bhesajjehi attho hoti.	7	
PA_kd_6:7.1.2	Bhagavato etamatthaṁ ārocesuṁ.	7	
PA_kd_6:7.1.3	“Anujānāmi, bhikkhave, jatūni bhesajjāni—	7	
PA_kd_6:7.1.4	hiṅguṁ, hiṅgujatuṁ, hiṅgusipāṭikaṁ, takaṁ, takapattiṁ, takapaṇṇiṁ, sajjulasaṁ, yāni vā panaññānipi atthi jatūni bhesajjāni, neva khādanīye khādanīyatthaṁ pharanti …	7	
PA_kd_6:7.1.5	pe….	7	
PA_kd_6:8.1.1	Tena kho pana samayena gilānānaṁ bhikkhūnaṁ loṇehi bhesajjehi attho hoti.	8	
PA_kd_6:8.1.2	Bhagavato etamatthaṁ ārocesuṁ.	8	
PA_kd_6:8.1.3	“Anujānāmi, bhikkhave, loṇāni bhesajjāni—	8	
PA_kd_6:8.1.4	sāmuddaṁ, kāḷaloṇaṁ, sindhavaṁ, ubbhidaṁ, bilaṁ, yāni vā panaññānipi atthi loṇāni bhesajjāni, neva khādanīye khādanīyatthaṁ pharanti, na bhojanīye bhojanīyatthaṁ pharanti, tāni—	8	
PA_kd_6:8.1.5	paṭiggahetvā yāvajīvaṁ pariharituṁ;	8	
PA_kd_6:8.1.6	sati paccaye paribhuñjituṁ.	8	
PA_kd_6:8.1.7	Asati paccaye paribhuñjantassa āpatti dukkaṭassā”ti.	8	
PA_kd_6:9.1.1	Tena kho pana samayena āyasmato ānandassa upajjhāyassa āyasmato belaṭṭhasīsassa thullakacchābādho hoti.	9	
PA_kd_6:9.1.2	Tassa lasikāya cīvarāni kāye lagganti, tāni bhikkhū udakena temetvā temetvā apakaḍḍhanti.	9	
PA_kd_6:9.1.3_0	Addasā kho bhagavā senāsanacārikaṁ āhiṇḍanto te bhikkhū tāni cīvarāni udakena temetvā	9	
PA_kd_6:9.1.3_1	temetvā apakaḍḍhante, disvāna yena te bhikkhū tenupasaṅkami, upasaṅkamitvā te bhikkhū etadavoca—	9	
PA_kd_6:9.1.4	“kiṁ imassa, bhikkhave, bhikkhuno ābādho”ti?	9	
PA_kd_6:9.1.5	“Imassa, bhante, āyasmato thullakacchābādho, lasikāya cīvarāni kāye lagganti, tāni mayaṁ udakena temetvā temetvā apakaḍḍhāmā”ti.	9	
PA_kd_6:9.2.1	Atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi—	9	
PA_kd_6:9.2.2	“anujānāmi, bhikkhave, yassa kaṇḍu vā, piḷakā vā, assāvo vā, thullakacchu vā ābādho, kāyo vā duggandho, cuṇṇāni bhesajjāni;	9	
PA_kd_6:9.2.3	agilānassa chakaṇaṁ mattikaṁ rajananippakkaṁ.	9	
PA_kd_6:9.2.4	Anujānāmi, bhikkhave, udukkhalaṁ musalan”ti.	9	
PA_kd_6:10.1.1	Tena kho pana samayena gilānānaṁ bhikkhūnaṁ cuṇṇehi bhesajjehi cālitehi attho hoti.	10	
PA_kd_6:10.1.2	Bhagavato etamatthaṁ ārocesuṁ.	10	
PA_kd_6:10.1.3	“Anujānāmi, bhikkhave, cuṇṇacālinin”ti.	10	
PA_kd_6:10.1.4	Saṇhehi attho hoti.	10	
PA_kd_6:10.1.5	Bhagavato etamatthaṁ ārocesuṁ.	10	
PA_kd_6:10.1.6	“Anujānāmi, bhikkhave, dussacālinin”ti.	10	
PA_kd_6:10.2.1	Tena kho pana samayena aññatarassa bhikkhuno amanussikābādho hoti.	10	
PA_kd_6:10.2.2	Taṁ ācariyupajjhāyā upaṭṭhahantā nāsakkhiṁsu arogaṁ kātuṁ.	10	
PA_kd_6:10.2.3	So sūkarasūnaṁ gantvā āmakamaṁsaṁ khādi, āmakalohitaṁ pivi.	10	
PA_kd_6:10.2.4	Tassa so amanussikābādho paṭippassambhi.	10	
PA_kd_6:10.2.5	Bhagavato etamatthaṁ ārocesuṁ.	10	
PA_kd_6:10.2.6	“Anujānāmi, bhikkhave, amanussikābādhe āmakamaṁsaṁ āmakalohitan”ti.	10	
PA_kd_6:11.1.1	Tena kho pana samayena aññatarassa bhikkhuno cakkhurogābādho hoti.	11	
PA_kd_6:11.1.2	Taṁ bhikkhū pariggahetvā uccārampi passāvampi nikkhāmenti.	11	
PA_kd_6:11.1.3_0	Addasā kho bhagavā senāsanacārikaṁ āhiṇḍanto te bhikkhū taṁ bhikkhuṁ pariggahetvā	11	
PA_kd_6:11.1.3_1	uccārampi passāvampi nikkhāmente, disvāna yena te bhikkhū tenupasaṅkami, upasaṅkamitvā	11	
PA_kd_6:11.1.3_2	te bhikkhū etadavoca—	11	
PA_kd_6:11.1.4	“kiṁ imassa, bhikkhave, bhikkhuno ābādho”ti?	11	
PA_kd_6:11.2.1	“Imassa, bhante, āyasmato cakkhurogābādho.	11	
PA_kd_6:11.2.2	Imaṁ mayaṁ pariggahetvā uccārampi passāvampi nikkhāmemā”ti.	11	
PA_kd_6:11.2.3	Atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi—	11	
PA_kd_6:11.2.4	“anujānāmi, bhikkhave, añjanaṁ—	11	
PA_kd_6:11.2.5	kāḷañjanaṁ, rasañjanaṁ, sotañjanaṁ, gerukaṁ, kapallan”ti.	11	
PA_kd_6:11.2.6	Añjanūpapisanehi attho hoti.	11	
PA_kd_6:11.2.7	Bhagavato etamatthaṁ ārocesuṁ.	11	
PA_kd_6:11.2.8	“Anujānāmi, bhikkhave, candanaṁ, tagaraṁ, kāḷānusāriyaṁ, tālīsaṁ, bhaddamuttakan”ti.	11	
PA_kd_6:12.1.1	Tena kho pana samayena bhikkhū piṭṭhāni añjanāni carukesupi sarāvakesupi nikkhipanti;	12	
PA_kd_6:12.1.2	tiṇacuṇṇehipi paṁsukehipi okiriyanti.	12	
PA_kd_6:12.1.3	Bhagavato etamatthaṁ ārocesuṁ.	12	
PA_kd_6:12.1.4	“Anujānāmi, bhikkhave, añjanin”ti.	12	
PA_kd_6:12.1.5	Tena kho pana samayena chabbaggiyā bhikkhū uccāvacā añjaniyo dhārenti—	12	
PA_kd_6:12.1.6	sovaṇṇamayaṁ, rūpiyamayaṁ.	12	
PA_kd_6:12.1.7	Manussā ujjhāyanti khiyyanti vipācenti—	12	
PA_kd_6:12.1.8	“seyyathāpi gihī kāmabhogino”ti.	12	
PA_kd_6:12.1.9	Bhagavato etamatthaṁ ārocesuṁ.	12	
PA_kd_6:12.1.10	“Na, bhikkhave, uccāvacā añjanī dhāretabbā.	12	
PA_kd_6:12.1.11	Yo dhāreyya, āpatti dukkaṭassa.	12	
PA_kd_6:12.1.12	Anujānāmi, bhikkhave, aṭṭhimayaṁ, dantamayaṁ, visāṇamayaṁ, naḷamayaṁ, veḷumayaṁ, kaṭṭhamayaṁ, jatumayaṁ, phalamayaṁ, lohamayaṁ, saṅkhanābhimayan”ti.	12	
PA_kd_6:12.2.1	Tena kho pana samayena añjaniyo apārutā honti, tiṇacuṇṇehipi paṁsukehipi okiriyanti.	12	
PA_kd_6:12.2.2	Bhagavato etamatthaṁ ārocesuṁ.	12	
PA_kd_6:12.2.3	“Anujānāmi, bhikkhave, apidhānanti.	12	
PA_kd_6:12.2.4	Apidhānaṁ nipatati.	12	
PA_kd_6:12.2.5	Bhagavato etamatthaṁ ārocesuṁ.	12	
PA_kd_6:12.2.6	“Anujānāmi, bhikkhave, suttakena bandhitvā añjaniyā bandhitun”ti.	12	
PA_kd_6:12.2.7	Añjanī phalati.	12	
PA_kd_6:12.2.8	Bhagavato etamatthaṁ ārocesuṁ.	12	
PA_kd_6:12.2.9	“Anujānāmi, bhikkhave, suttakena sibbetun”ti.	12	
PA_kd_6:12.3.1	Tena kho pana samayena bhikkhū aṅguliyā añjanti, akkhīni dukkhāni honti.	12	
PA_kd_6:12.3.2	Bhagavato etamatthaṁ ārocesuṁ.	12	
PA_kd_6:12.3.3	“Anujānāmi, bhikkhave, añjanisalākan”ti.	12	
PA_kd_6:12.3.4	Tena kho pana samayena chabbaggiyā bhikkhū uccāvacā añjanisalākāyo dhārenti—	12	
PA_kd_6:12.3.5	sovaṇṇamayaṁ rūpiyamayaṁ.	12	
PA_kd_6:12.3.6	Manussā ujjhāyanti khiyyanti vipācenti—	12	
PA_kd_6:12.3.7	“seyyathāpi gihī kāmabhogino”ti.	12	
PA_kd_6:12.3.8	Bhagavato etamatthaṁ ārocesuṁ.	12	
PA_kd_6:12.3.9	“Na, bhikkhave, uccāvacā añjanisalākā dhāretabbā.	12	
PA_kd_6:12.3.10	Yo dhāreyya, āpatti dukkaṭassa.	12	
PA_kd_6:12.3.11	Anujānāmi, bhikkhave, aṭṭhimayaṁ …pe… saṅkhanābhimayan”ti.	12	
PA_kd_6:12.4.1	Tena kho pana samayena añjanisalākā bhūmiyaṁ patitā pharusā hoti.	12	
PA_kd_6:12.4.2	Bhagavato etamatthaṁ ārocesuṁ.	12	
PA_kd_6:12.4.3	“Anujānāmi, bhikkhave, salākaṭhāniyan”ti.	12	
PA_kd_6:12.4.4	Tena kho pana samayena bhikkhū añjanimpi añjanisalākampi hatthena pariharanti.	12	
PA_kd_6:12.4.5	Bhagavato etamatthaṁ ārocesuṁ.	12	
PA_kd_6:12.4.6	“Anujānāmi, bhikkhave, añjanitthavikan”ti.	12	
PA_kd_6:12.4.7	Aṁsabaddhako na hoti.	12	
PA_kd_6:12.4.8	Bhagavato etamatthaṁ ārocesuṁ.	12	
PA_kd_6:12.4.9	“Anujānāmi, bhikkhave, aṁsabaddhakaṁ bandhanasuttakan”ti.	12	
PA_kd_6:13.1.1	Tena kho pana samayena āyasmato pilindavacchassa sīsābhitāpo hoti.	13	
PA_kd_6:13.1.2	Bhagavato etamatthaṁ ārocesuṁ.	13	
PA_kd_6:13.1.3	“Anujānāmi, bhikkhave, muddhani telakan”ti.	13	
PA_kd_6:13.1.4	Nakkhamaniyo hoti.	13	
PA_kd_6:13.1.5	Bhagavato etamatthaṁ ārocesuṁ.	13	
PA_kd_6:13.1.6	“Anujānāmi, bhikkhave, natthukamman”ti.	13	
PA_kd_6:13.1.7	Natthu galati.	13	
PA_kd_6:13.1.8	Bhagavato etamatthaṁ ārocesuṁ.	13	
PA_kd_6:13.1.9	“Anujānāmi, bhikkhave, natthukaraṇin”ti.	13	
PA_kd_6:13.1.10	Tena kho pana samayena chabbaggiyā bhikkhū uccāvacā natthukaraṇiyo dhārenti—	13	
PA_kd_6:13.1.11	sovaṇṇamayaṁ rūpiyamayaṁ.	13	
PA_kd_6:13.1.12	Manussā ujjhāyanti khiyyanti vipācenti—	13	
PA_kd_6:13.1.13	“seyyathāpi gihī kāmabhogino”ti.	13	
PA_kd_6:13.1.14	Bhagavato etamatthaṁ ārocesuṁ.	13	
PA_kd_6:13.1.15	“Na, bhikkhave, uccāvacā natthukaraṇī dhāretabbā.	13	
PA_kd_6:13.1.16	Yo dhāreyya, āpatti dukkaṭassa.	13	
PA_kd_6:13.1.17	Anujānāmi, bhikkhave, aṭṭhimayaṁ …pe…	13	
PA_kd_6:13.1.18	saṅkhanābhimayan”ti.	13	
PA_kd_6:13.2.1	Natthuṁ visamaṁ āsiñcanti.	13	
PA_kd_6:13.2.2	Bhagavato etamatthaṁ ārocesuṁ.	13	
PA_kd_6:13.2.3	“Anujānāmi, bhikkhave, yamakanatthukaraṇin”ti.	13	
PA_kd_6:13.2.4	Nakkhamaniyo hoti.	13	
PA_kd_6:13.2.5	Bhagavato etamatthaṁ ārocesuṁ.	13	
PA_kd_6:13.2.6	“Anujānāmi, bhikkhave, dhūmaṁ pātun”ti.	13	
PA_kd_6:13.2.7	Taññeva vaṭṭiṁ ālimpetvā pivanti, kaṇṭho dahati.	13	
PA_kd_6:13.2.8	Bhagavato etamatthaṁ ārocesuṁ.	13	
PA_kd_6:13.2.9	“Anujānāmi, bhikkhave, dhūmanettan”ti.	13	
PA_kd_6:13.2.10	Tena kho pana samayena chabbaggiyā bhikkhū uccāvacāni dhūmanettāni dhārenti—	13	
PA_kd_6:13.2.11	sovaṇṇamayaṁ rūpiyamayaṁ.	13	
PA_kd_6:13.2.12	Manussā ujjhāyanti khiyyanti vipācenti—	13	
PA_kd_6:13.2.13	“seyyathāpi gihī kāmabhogino”ti.	13	
PA_kd_6:13.2.14	Bhagavato etamatthaṁ ārocesuṁ.	13	
PA_kd_6:13.2.15	“Na, bhikkhave, uccāvacāni dhūmanettāni dhāretabbāni.	13	
PA_kd_6:13.2.16	Yo dhāreyya, āpatti dukkaṭassa.	13	
PA_kd_6:13.2.17	Anujānāmi, bhikkhave, aṭṭhimayaṁ …pe… saṅkhanābhimayan”ti.	13	
PA_kd_6:13.2.18	Tena kho pana samayena dhūmanettāni apārutāni honti, pāṇakā pavisanti.	13	
PA_kd_6:13.2.19	Bhagavato etamatthaṁ ārocesuṁ.	13	
PA_kd_6:13.2.20	“Anujānāmi, bhikkhave, apidhānan”ti.	13	
PA_kd_6:13.2.21	Tena kho pana samayena bhikkhū dhūmanettāni hatthena pariharanti.	13	
PA_kd_6:13.2.22	Bhagavato etamatthaṁ ārocesuṁ.	13	
PA_kd_6:13.2.23	“Anujānāmi, bhikkhave, dhūmanettathavikan”ti.	13	
PA_kd_6:13.2.24	Ekato ghaṁsiyanti.	13	
PA_kd_6:13.2.25	Bhagavato etamatthaṁ ārocesuṁ.	13	
PA_kd_6:13.2.26	“Anujānāmi, bhikkhave, yamakathavikan”ti.	13	
PA_kd_6:13.2.27	Aṁsabaddhako na hoti.	13	
PA_kd_6:13.2.28	Bhagavato etamatthaṁ ārocesuṁ.	13	
PA_kd_6:13.2.29	“Anujānāmi, bhikkhave, aṁsabaddhakaṁ bandhanasuttakan”ti.	13	
PA_kd_6:14.1.1	Tena kho pana samayena āyasmato pilindavacchassa vātābādho hoti.	14	
PA_kd_6:14.1.2	Vejjā evamāhaṁsu—	14	
PA_kd_6:14.1.3	“telaṁ pacitabban”ti.	14	
PA_kd_6:14.1.4	Bhagavato etamatthaṁ ārocesuṁ.	14	
PA_kd_6:14.1.5	“Anujānāmi, bhikkhave, telapākan”ti.	14	
PA_kd_6:14.1.6	Tasmiṁ kho pana telapāke majjaṁ pakkhipitabbaṁ hoti.	14	
PA_kd_6:14.1.7	Bhagavato etamatthaṁ ārocesuṁ.	14	
PA_kd_6:14.1.8	“Anujānāmi, bhikkhave, telapāke majjaṁ pakkhipitun”ti.	14	
PA_kd_6:14.1.9	Tena kho pana samayena chabbaggiyā bhikkhū atipakkhittamajjāni telāni pacanti, tāni pivitvā majjanti.	14	
PA_kd_6:14.1.10	Bhagavato etamatthaṁ ārocesuṁ.	14	
PA_kd_6:14.1.11	“Na, bhikkhave, atipakkhittamajjaṁ telaṁ pātabbaṁ.	14	
PA_kd_6:14.1.12	Yo piveyya, yathādhammo kāretabbo.	14	
PA_kd_6:14.1.13	Anujānāmi, bhikkhave, yasmiṁ telapāke majjassa na vaṇṇo na gandho na raso paññāyati, evarūpaṁ majjapakkhittaṁ telaṁ pātun”ti.	14	
PA_kd_6:14.2.1	Tena kho pana samayena bhikkhūnaṁ bahuṁ atipakkhittamajjaṁ telaṁ pakkaṁ hoti.	14	
PA_kd_6:14.2.2	Atha kho bhikkhūnaṁ etadahosi—“kathaṁ nu kho atipakkhittamajje tele paṭipajjitabban”ti?	14	
PA_kd_6:14.2.3	Bhagavato etamatthaṁ ārocesuṁ.	14	
PA_kd_6:14.2.4	“Anujānāmi, bhikkhave, abbhañjanaṁ adhiṭṭhātun”ti.	14	
PA_kd_6:14.2.5	Tena kho pana samayena āyasmato pilindavacchassa bahutaraṁ telaṁ pakkaṁ hoti, telabhājanaṁ na vijjati.	14	
PA_kd_6:14.2.6	Bhagavato etamatthaṁ ārocesuṁ.	14	
PA_kd_6:14.2.7	“Anujānāmi, bhikkhave, tīṇi tumbāni—	14	
PA_kd_6:14.2.8	lohatumbaṁ, kaṭṭhatumbaṁ, phalatumban”ti.	14	
PA_kd_6:14.3.1	Tena kho pana samayena āyasmato pilindavacchassa aṅgavāto hoti.	14	
PA_kd_6:14.3.2	Bhagavato etamatthaṁ ārocesuṁ.	14	
PA_kd_6:14.3.3	“Anujānāmi, bhikkhave, sedakamman”ti.	14	
PA_kd_6:14.3.4	Nakkhamaniyo hoti.	14	
PA_kd_6:14.3.5	Bhagavato etamatthaṁ ārocesuṁ.	14	
PA_kd_6:14.3.6	“Anujānāmi, bhikkhave, sambhārasedan”ti.	14	
PA_kd_6:14.3.7	Nakkhamaniyo hoti.	14	
PA_kd_6:14.3.8	Bhagavato etamatthaṁ ārocesuṁ.	14	
PA_kd_6:14.3.9	“Anujānāmi, bhikkhave, mahāsedan”ti.	14	
PA_kd_6:14.3.10	Nakkhamaniyo hoti.	14	
PA_kd_6:14.3.11	Bhagavato etamatthaṁ ārocesuṁ.	14	
PA_kd_6:14.3.12	“Anujānāmi, bhikkhave, bhaṅgodakan”ti.	14	
PA_kd_6:14.3.13	Nakkhamaniyo hoti.	14	
PA_kd_6:14.3.14	Bhagavato etamatthaṁ ārocesuṁ.	14	
PA_kd_6:14.3.15	“Anujānāmi, bhikkhave, udakakoṭṭhakan”ti.	14	
PA_kd_6:14.4.1	Tena kho pana samayena āyasmato pilindavacchassa pabbavāto hoti.	14	
PA_kd_6:14.4.2	Bhagavato etamatthaṁ ārocesuṁ.	14	
PA_kd_6:14.4.3	“Anujānāmi, bhikkhave, lohitaṁ mocetun”ti.	14	
PA_kd_6:14.4.4	Nakkhamaniyo hoti.	14	
PA_kd_6:14.4.5	Bhagavato etamatthaṁ ārocesuṁ.	14	
PA_kd_6:14.4.6	“Anujānāmi, bhikkhave, lohitaṁ mocetvā visāṇena gāhetun”ti.	14	
PA_kd_6:14.4.7	Tena kho pana samayena āyasmato pilindavacchassa pādā phalitā honti.	14	
PA_kd_6:14.4.8	Bhagavato etamatthaṁ ārocesuṁ.	14	
PA_kd_6:14.4.9	“Anujānāmi, bhikkhave, pādabbhañjanan”ti.	14	
PA_kd_6:14.4.10	Nakkhamaniyo hoti.	14	
PA_kd_6:14.4.11	Bhagavato etamatthaṁ ārocesuṁ.	14	
PA_kd_6:14.4.12	“Anujānāmi, bhikkhave, pajjaṁ abhisaṅkharitun”ti.	14	
PA_kd_6:14.4.13	Tena kho pana samayena aññatarassa bhikkhuno gaṇḍābādho hoti.	14	
PA_kd_6:14.4.14	Bhagavato etamatthaṁ ārocesuṁ.	14	
PA_kd_6:14.4.15	“Anujānāmi, bhikkhave, satthakamman”ti.	14	
PA_kd_6:14.4.16	Kasāvodakena attho hoti.	14	
PA_kd_6:14.4.17	Bhagavato etamatthaṁ ārocesuṁ.	14	
PA_kd_6:14.4.18	“Anujānāmi, bhikkhave, kasāvodakan”ti.	14	
PA_kd_6:14.4.19	Tilakakkena attho hoti.	14	
PA_kd_6:14.4.20	Bhagavato etamatthaṁ ārocesuṁ.	14	
PA_kd_6:14.4.21	“Anujānāmi, bhikkhave, tilakakkan”ti.	14	
PA_kd_6:14.5.1	Kabaḷikāya attho hoti.	14	
PA_kd_6:14.5.2	Bhagavato etamatthaṁ ārocesuṁ.	14	
PA_kd_6:14.5.3	“Anujānāmi, bhikkhave, kabaḷikan”ti.	14	
PA_kd_6:14.5.4	Vaṇabandhanacoḷena attho hoti.	14	
PA_kd_6:14.5.5	Bhagavato etamatthaṁ ārocesuṁ.	14	
PA_kd_6:14.5.6	“Anujānāmi, bhikkhave, vaṇabandhanacoḷan”ti.	14	
PA_kd_6:14.5.7	Vaṇo kaṇḍuvati.	14	
PA_kd_6:14.5.8	Bhagavato etamatthaṁ ārocesuṁ.	14	
PA_kd_6:14.5.9	“Anujānāmi, bhikkhave, sāsapakuṭṭena phositun”ti.	14	
PA_kd_6:14.5.10	Vaṇo kilijjittha.	14	
PA_kd_6:14.5.11	Bhagavato etamatthaṁ ārocesuṁ.	14	
PA_kd_6:14.5.12	“Anujānāmi, bhikkhave, dhūmaṁ kātun”ti.	14	
PA_kd_6:14.5.13	Vaḍḍhamaṁsaṁ vuṭṭhāti.	14	
PA_kd_6:14.5.14	Bhagavato etamatthaṁ ārocesuṁ.	14	
PA_kd_6:14.5.15	“Anujānāmi, bhikkhave, loṇasakkharikāya chinditun”ti.	14	
PA_kd_6:14.5.16	Vaṇo na ruhati.	14	
PA_kd_6:14.5.17	Bhagavato etamatthaṁ ārocesuṁ.	14	
PA_kd_6:14.5.18	“Anujānāmi, bhikkhave, vaṇatelan”ti.	14	
PA_kd_6:14.5.19	Telaṁ galati.	14	
PA_kd_6:14.5.20	Bhagavato etamatthaṁ ārocesuṁ.	14	
PA_kd_6:14.5.21	“Anujānāmi, bhikkhave, vikāsikaṁ sabbaṁ vaṇapaṭikamman”ti.	14	
PA_kd_6:14.6.1	Tena kho pana samayena aññataro bhikkhu ahinā daṭṭho hoti.	14	
PA_kd_6:14.6.2	Bhagavato etamatthaṁ ārocesuṁ.	14	
PA_kd_6:14.6.3	“Anujānāmi, bhikkhave, cattāri mahāvikaṭāni dātuṁ—	14	
PA_kd_6:14.6.4	gūthaṁ, muttaṁ, chārikaṁ, mattikan”ti.	14	
PA_kd_6:14.6.5	Atha kho bhikkhūnaṁ etadahosi—	14	
PA_kd_6:14.6.6	“appaṭiggahitāni nu kho udāhu paṭiggahetabbānī”ti.	14	
PA_kd_6:14.6.7	Bhagavato etamatthaṁ ārocesuṁ.	14	
PA_kd_6:14.6.8	“Anujānāmi, bhikkhave, sati kappiyakārake paṭiggahāpetuṁ, asati kappiyakārake sāmaṁ gahetvā paribhuñjitun”ti.	14	
PA_kd_6:14.6.9	Tena kho pana samayena aññatarena bhikkhunā visaṁ pītaṁ hoti.	14	
PA_kd_6:14.6.10	Bhagavato etamatthaṁ ārocesuṁ.	14	
PA_kd_6:14.6.11	“Anujānāmi, bhikkhave, gūthaṁ pāyetun”ti.	14	
PA_kd_6:14.6.12	Atha kho bhikkhūnaṁ etadahosi—	14	
PA_kd_6:14.6.13	“appaṭiggahitaṁ nu kho udāhu paṭiggahetabbo”ti?	14	
PA_kd_6:14.6.14	Bhagavato etamatthaṁ ārocesuṁ.	14	
PA_kd_6:14.6.15	“Anujānāmi, bhikkhave, yaṁ karonto paṭiggaṇhāti, sveva paṭiggaho kato, na puna paṭiggahetabbo”ti.	14	
PA_kd_6:14.7.1	Tena kho pana samayena aññatarassa bhikkhuno gharadinnakābādho hoti.	14	
PA_kd_6:14.7.2	Bhagavato etamatthaṁ ārocesuṁ.	14	
PA_kd_6:14.7.3	“Anujānāmi, bhikkhave, sītāloḷiṁ pāyetun”ti.	14	
PA_kd_6:14.7.4	Tena kho pana samayena aññataro bhikkhu duṭṭhagahaṇiko hoti.	14	
PA_kd_6:14.7.5	Bhagavato etamatthaṁ ārocesuṁ.	14	
PA_kd_6:14.7.6	“Anujānāmi, bhikkhave, āmisakhāraṁ pāyetun”ti.	14	
PA_kd_6:14.7.7	Tena kho pana samayena aññatarassa bhikkhuno paṇḍurogābādho hoti.	14	
PA_kd_6:14.7.8	Bhagavato etamatthaṁ ārocesuṁ.	14	
PA_kd_6:14.7.9	“Anujānāmi, bhikkhave, muttaharītakaṁ pāyetun”ti.	14	
PA_kd_6:14.7.10	Tena kho pana samayena aññatarassa bhikkhuno chavidosābādho hoti.	14	
PA_kd_6:14.7.11	Bhagavato etamatthaṁ ārocesuṁ.	14	
PA_kd_6:14.7.12	“Anujānāmi, bhikkhave, gandhālepaṁ kātun”ti.	14	
PA_kd_6:14.7.13	Tena kho pana samayena aññataro bhikkhu abhisannakāyo hoti.	14	
PA_kd_6:14.7.14	Bhagavato etamatthaṁ ārocesuṁ.	14	
PA_kd_6:14.7.15	“Anujānāmi, bhikkhave, virecanaṁ pātun”ti.	14	
PA_kd_6:14.7.16	Acchakañjiyā attho hoti.	14	
PA_kd_6:14.7.17	Bhagavato etamatthaṁ ārocesuṁ.	14	
PA_kd_6:14.7.18	“Anujānāmi, bhikkhave, acchakañjin”ti.	14	
PA_kd_6:14.7.19	Akaṭayūsena attho hoti.	14	
PA_kd_6:14.7.20	Bhagavato etamatthaṁ ārocesuṁ.	14	
PA_kd_6:14.7.21	“Anujānāmi, bhikkhave, akaṭayūsan”ti.	14	
PA_kd_6:14.7.22	Kaṭākaṭena attho hoti.	14	
PA_kd_6:14.7.23	Bhagavato etamatthaṁ ārocesuṁ.	14	
PA_kd_6:14.7.24	“Anujānāmi, bhikkhave, kaṭākaṭan”ti.	14	
PA_kd_6:14.7.25	Paṭicchādanīyena attho hoti.	14	
PA_kd_6:14.7.26	Bhagavato etamatthaṁ ārocesuṁ.	14	
PA_kd_6:14.7.27	“Anujānāmi, bhikkhave, paṭicchādanīyan”ti.	14	
PA_kd_6:15.1.0	3. Pilindavacchavatthu	15	
PA_kd_6:15.1.1	Tena kho pana samayena āyasmā pilindavaccho rājagahe pabbhāraṁ sodhāpeti leṇaṁ kattukāmo.	15	
PA_kd_6:15.1.2	Atha kho rājā māgadho seniyo bimbisāro yenāyasmā pilindavaccho tenupasaṅkami, upasaṅkamitvā āyasmantaṁ pilindavacchaṁ abhivādetvā ekamantaṁ nisīdi.	15	
PA_kd_6:15.1.3	Ekamantaṁ nisinno kho rājā māgadho seniyo bimbisāro āyasmantaṁ pilindavacchaṁ etadavoca—	15	
PA_kd_6:15.1.4	“kiṁ, bhante, thero kārāpetī”ti?	15	
PA_kd_6:15.1.5	“Pabbhāraṁ, mahārāja, sodhāpemi, leṇaṁ kattukāmo”ti.	15	
PA_kd_6:15.1.6	“Attho, bhante, ayyassa ārāmikenā”ti?	15	
PA_kd_6:15.1.7	“Na kho, mahārāja, bhagavatā ārāmiko anuññāto”ti.	15	
PA_kd_6:15.1.8	“Tena hi, bhante, bhagavantaṁ paṭipucchitvā mama āroceyyāthā”ti.	15	
PA_kd_6:15.1.9	“Evaṁ, mahārājā”ti kho āyasmā pilindavaccho rañño māgadhassa seniyassa bimbisārassa paccassosi.	15	
PA_kd_6:15.2.1	Atha kho āyasmā pilindavaccho rājānaṁ māgadhaṁ seniyaṁ bimbisāraṁ dhammiyā kathāya sandassesi, samādapesi, samuttejesi, sampahaṁsesi.	15	
PA_kd_6:15.2.2_0	Atha kho rājā māgadho seniyo bimbisāro āyasmatā pilindavacchena dhammiyā kathāya	15	
PA_kd_6:15.2.2_1	sandassito samādapito samuttejito sampahaṁsito uṭṭhāyāsanā āyasmantaṁ pilindavacchaṁ	15	
PA_kd_6:15.2.2_2	abhivādetvā padakkhiṇaṁ katvā pakkāmi.	15	
PA_kd_6:15.2.3	Atha kho āyasmā pilindavaccho bhagavato santike dūtaṁ pāhesi—	15	
PA_kd_6:15.2.4	“rājā, bhante, māgadho seniyo bimbisāro ārāmikaṁ dātukāmo.	15	
PA_kd_6:15.2.5	Kathaṁ nu kho, bhante, mayā paṭipajjitabban”ti?	15	
PA_kd_6:15.2.6	Atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi—	15	
PA_kd_6:15.2.7	“anujānāmi, bhikkhave, ārāmikan”ti.	15	
PA_kd_6:15.3.1	Dutiyampi kho rājā māgadho seniyo bimbisāro yenāyasmā pilindavaccho tenupasaṅkami; upasaṅkamitvā āyasmantaṁ pilindavacchaṁ abhivādetvā ekamantaṁ nisīdi.	15	
PA_kd_6:15.3.2	Ekamantaṁ nisinno kho rājā māgadho seniyo bimbisāro āyasmantaṁ pilindavacchaṁ etadavoca—	15	
PA_kd_6:15.3.3	“anuññāto, bhante, bhagavatā ārāmiko”ti?	15	
PA_kd_6:15.3.4	“Evaṁ, mahārājā”ti.	15	
PA_kd_6:15.3.5	“Tena hi, bhante, ayyassa ārāmikaṁ dammī”ti.	15	
PA_kd_6:15.3.6	Atha kho rājā māgadho seniyo bimbisāro āyasmato pilindavacchassa ārāmikaṁ paṭissutvā, vissaritvā, cirena satiṁ paṭilabhitvā, aññataraṁ sabbatthakaṁ mahāmattaṁ āmantesi—	15	
PA_kd_6:15.3.7	“yo mayā, bhaṇe, ayyassa ārāmiko paṭissuto, dinno so ārāmiko”ti?	15	
PA_kd_6:15.3.8	“Na kho, deva, ayyassa ārāmiko dinno”ti.	15	
PA_kd_6:15.3.9	“Kīva ciraṁ nu kho, bhaṇe, ito hi taṁ hotī”ti?	15	
PA_kd_6:15.4.1	Atha kho so mahāmatto rattiyo gaṇetvā rājānaṁ māgadhaṁ seniyaṁ bimbisāraṁ etadavoca—	15	
PA_kd_6:15.4.2	“pañca, deva, rattisatānī”ti.	15	
PA_kd_6:15.4.3	“Tena hi, bhaṇe, ayyassa pañca ārāmikasatāni dehī”ti.	15	
PA_kd_6:15.4.4	“Evaṁ, devā”ti	15	
PA_kd_6:15.4.5	kho so mahāmatto rañño māgadhassa seniyassa bimbisārassa paṭissutvā āyasmato pilindavacchassa pañca ārāmikasatāni pādāsi, pāṭiyekko gāmo nivisi.	15	
PA_kd_6:15.4.6	“Ārāmikagāmako”tipi naṁ āhaṁsu, “pilindagāmako”tipi naṁ āhaṁsu.	15	
PA_kd_6:15.4.7	Tena kho pana samayena āyasmā pilindavaccho tasmiṁ gāmake kulūpako hoti.	15	
PA_kd_6:15.4.8	Atha kho āyasmā pilindavaccho pubbaṇhasamayaṁ nivāsetvā pattacīvaramādāya pilindagāmaṁ piṇḍāya pāvisi.	15	
PA_kd_6:15.5.1	Tena kho pana samayena tasmiṁ gāmake ussavo hoti.	15	
PA_kd_6:15.5.2	Dārakā alaṅkatā mālākitā kīḷanti.	15	
PA_kd_6:15.5.3	Atha kho āyasmā pilindavaccho pilindagāmake sapadānaṁ piṇḍāya caramāno yena aññatarassa ārāmikassa nivesanaṁ tenupasaṅkami, upasaṅkamitvā paññatte āsane nisīdi.	15	
PA_kd_6:15.5.4	Tena kho pana samayena tassā ārāmikiniyā dhītā aññe dārake alaṅkate mālākite passitvā rodati—	15	
PA_kd_6:15.5.5	“mālaṁ me detha, alaṅkāraṁ me dethā”ti.	15	
PA_kd_6:15.5.6	Atha kho āyasmā pilindavaccho taṁ ārāmikiniṁ etadavoca—	15	
PA_kd_6:15.5.7	“kissāyaṁ dārikā rodatī”ti?	15	
PA_kd_6:15.5.8	“Ayaṁ, bhante, dārikā aññe dārake alaṅkate mālākite passitvā rodati—	15	
PA_kd_6:15.5.9	‘mālaṁ me detha, alaṅkāraṁ me dethā’ti.	15	
PA_kd_6:15.5.10	Kuto amhākaṁ duggatānaṁ mālā, kuto alaṅkāro”ti?	15	
PA_kd_6:15.6.1	Atha kho āyasmā pilindavaccho aññataraṁ tiṇaṇḍupakaṁ gahetvā taṁ ārāmikiniṁ etadavoca—	15	
PA_kd_6:15.6.2	“handimaṁ tiṇaṇḍupakaṁ tassā dārikāya sīse paṭimuñcā”ti.	15	
PA_kd_6:15.6.3	Atha kho sā ārāmikinī taṁ tiṇaṇḍupakaṁ gahetvā tassā dārikāya sīse paṭimuñci.	15	
PA_kd_6:15.6.4	Sā ahosi suvaṇṇamālā abhirūpā, dassanīyā, pāsādikā;	15	
PA_kd_6:15.6.5	natthi tādisā raññopi antepure suvaṇṇamālā.	15	
PA_kd_6:15.6.6	Manussā rañño māgadhassa seniyassa bimbisārassa ārocesuṁ—	15	
PA_kd_6:15.6.7	“amukassa, deva, ārāmikassa ghare suvaṇṇamālā abhirūpā, dassanīyā, pāsādikā;	15	
PA_kd_6:15.6.8	natthi tādisā devassapi antepure suvaṇṇamālā;	15	
PA_kd_6:15.6.9	kuto tassa duggatassa?	15	
PA_kd_6:15.6.10	Nissaṁsayaṁ corikāya ābhatā”ti.	15	
PA_kd_6:15.6.11	Atha kho rājā māgadho seniyo bimbisāro taṁ ārāmikakulaṁ bandhāpesi.	15	
PA_kd_6:15.7.1	Dutiyampi kho āyasmā pilindavaccho pubbaṇhasamayaṁ nivāsetvā pattacīvaramādāya pilindagāmaṁ piṇḍāya pāvisi.	15	
PA_kd_6:15.7.2	Pilindagāmake sapadānaṁ piṇḍāya caramāno yena tassa ārāmikassa nivesanaṁ tenupasaṅkami, upasaṅkamitvā paṭivissake pucchi—	15	
PA_kd_6:15.7.3	“kahaṁ imaṁ ārāmikakulaṁ gatan”ti?	15	
PA_kd_6:15.7.4	“Etissā, bhante, suvaṇṇamālāya kāraṇā raññā bandhāpitan”ti.	15	
PA_kd_6:15.7.5	Atha kho āyasmā pilindavaccho yena rañño māgadhassa seniyassa bimbisārassa nivesanaṁ tenupasaṅkami, upasaṅkamitvā paññatte āsane nisīdi.	15	
PA_kd_6:15.7.6	Atha kho rājā māgadho seniyo bimbisāro yenāyasmā pilindavaccho tenupasaṅkami, upasaṅkamitvā āyasmantaṁ pilindavacchaṁ abhivādetvā ekamantaṁ nisīdi.	15	
PA_kd_6:15.7.7	Ekamantaṁ nisinnaṁ kho rājānaṁ māgadhaṁ seniyaṁ bimbisāraṁ āyasmā pilindavaccho etadavoca—	15	
PA_kd_6:15.8.1	“kissa, mahārāja, ārāmikakulaṁ bandhāpitan”ti?	15	
PA_kd_6:15.8.2	“Tassa, bhante, ārāmikassa ghare suvaṇṇamālā abhirūpā, dassanīyā, pāsādikā;	15	
PA_kd_6:15.8.3	natthi tādisā amhākampi antepure suvaṇṇamālā;	15	
PA_kd_6:15.8.4	kuto tassa duggatassa?	15	
PA_kd_6:15.8.5	Nissaṁsayaṁ corikāya ābhatā”ti.	15	
PA_kd_6:15.8.6	Atha kho āyasmā pilindavaccho rañño māgadhassa seniyassa bimbisārassa pāsādaṁ suvaṇṇanti adhimucci;	15	
PA_kd_6:15.8.7	so ahosi sabbasovaṇṇamayo.	15	
PA_kd_6:15.8.8	“Idaṁ pana te, mahārāja, tāva bahuṁ suvaṇṇaṁ kuto”ti?	15	
PA_kd_6:15.8.9	“Aññātaṁ, bhante, ayyasseveso iddhānubhāvo”ti taṁ ārāmikakulaṁ muñcāpesi.	15	
PA_kd_6:15.9.1	Manussā—	15	
PA_kd_6:15.9.2	“ayyena kira pilindavacchena sarājikāya parisāya uttari manussadhammaṁ iddhipāṭihāriyaṁ dassitan”ti—	15	
PA_kd_6:15.9.3	attamanā abhippasannā āyasmato pilindavacchassa pañca bhesajjāni abhihariṁsu, seyyathidaṁ—	15	
PA_kd_6:15.9.4	sappiṁ, navanītaṁ, telaṁ, madhuṁ, phāṇitaṁ.	15	
PA_kd_6:15.9.5	Pakatiyāpi ca āyasmā pilindavaccho lābhī hoti pañcannaṁ bhesajjānaṁ;	15	
PA_kd_6:15.9.6	laddhaṁ laddhaṁ parisāya vissajjeti.	15	
PA_kd_6:15.9.7	Parisā cassa hoti bāhullikā;	15	
PA_kd_6:15.9.8	laddhaṁ laddhaṁ kolambepi, ghaṭepi, pūretvā paṭisāmeti;	15	
PA_kd_6:15.9.9	parissāvanānipi, thavikāyopi, pūretvā vātapānesu laggeti.	15	
PA_kd_6:15.9.10	Tāni olīnavilīnāni tiṭṭhanti.	15	
PA_kd_6:15.9.11	Undūrehipi vihārā okiṇṇavikiṇṇā honti.	15	
PA_kd_6:15.9.12	Manussā vihāracārikaṁ āhiṇḍantā passitvā ujjhāyanti khiyyanti vipācenti—	15	
PA_kd_6:15.9.13	“antokoṭṭhāgārikā ime samaṇā sakyaputtiyā, seyyathāpi rājā māgadho seniyo bimbisāro”ti.	15	
PA_kd_6:15.10.1	Assosuṁ kho bhikkhū tesaṁ manussānaṁ ujjhāyantānaṁ khiyyantānaṁ vipācentānaṁ.	15	
PA_kd_6:15.10.2	Ye te bhikkhū appicchā, te ujjhāyanti khiyyanti vipācenti—	15	
PA_kd_6:15.10.3	“kathañhi nāma bhikkhū evarūpāya bāhullāya cetessantī”ti.	15	
PA_kd_6:15.10.4	Atha kho te bhikkhū te anekapariyāyena vigarahitvā bhagavato etamatthaṁ ārocesuṁ …pe…	15	
PA_kd_6:15.10.5	“saccaṁ kira, bhikkhave, bhikkhū evarūpāya bāhullāya cetentī”ti?	15	
PA_kd_6:15.10.6	“Saccaṁ, bhagavā”ti …pe…	15	
PA_kd_6:15.10.7	vigarahitvā dhammiṁ kathaṁ katvā bhikkhū āmantesi—	15	
PA_kd_6:15.10.8_0	“yāni kho pana tāni gilānānaṁ bhikkhūnaṁ paṭisāyanīyāni bhesajjāni, seyyathidaṁ—sappi,	15	
PA_kd_6:15.10.8_1	navanītaṁ, telaṁ, madhu, phāṇitaṁ, tāni paṭiggahetvā sattāhaparamaṁ sannidhikārakaṁ	15	
PA_kd_6:15.10.8_2	paribhuñjitabbāni. Taṁ atikkāmayato yathādhammo kāretabbo”ti.	15	
PA_kd_6:15.10.9	Bhesajjānuññātabhāṇavāro niṭṭhito paṭhamo.	15	
PA_kd_6:16.1.0	4. Guḷādianujānana	16	
PA_kd_6:16.1.1	Atha kho bhagavā sāvatthiyaṁ yathābhirantaṁ viharitvā yena rājagahaṁ tena cārikaṁ pakkāmi.	16	
PA_kd_6:16.1.2	Addasā kho āyasmā kaṅkhārevato antarāmagge guḷakaraṇaṁ, okkamitvā guḷe piṭṭhampi chārikampi pakkhipante, disvāna—	16	
PA_kd_6:16.1.3	“akappiyo guḷo sāmiso, na kappati guḷo vikāle paribhuñjitun”ti—	16	
PA_kd_6:16.1.4	kukkuccāyanto sapariso guḷaṁ na paribhuñjati.	16	
PA_kd_6:16.1.5	Yepissa sotabbaṁ maññanti, tepi guḷaṁ na paribhuñjanti.	16	
PA_kd_6:16.1.6	Bhagavato etamatthaṁ ārocesuṁ.	16	
PA_kd_6:16.1.7	“Kimatthāya, bhikkhave, guḷe piṭṭhampi chārikampi pakkhipantī”ti?	16	
PA_kd_6:16.1.8	“Thaddhatthāya, bhagavā”ti.	16	
PA_kd_6:16.1.9	“Sace, bhikkhave, thaddhatthāya guḷe piṭṭhampi chārikampi pakkhipanti, so ca guḷotveva saṅkhaṁ gacchati.	16	
PA_kd_6:16.1.10	Anujānāmi, bhikkhave, yathāsukhaṁ guḷaṁ paribhuñjitun”ti.	16	
PA_kd_6:16.2.1	Addasā kho āyasmā kaṅkhārevato antarāmagge vacce muggaṁ jātaṁ, passitvā—	16	
PA_kd_6:16.2.2	“akappiyā muggā;	16	
PA_kd_6:16.2.3	pakkāpi muggā jāyantī”ti—	16	
PA_kd_6:16.2.4	kukkuccāyanto sapariso muggaṁ na paribhuñjati.	16	
PA_kd_6:16.2.5	Yepissa sotabbaṁ maññanti, tepi muggaṁ na paribhuñjanti.	16	
PA_kd_6:16.2.6	Bhagavato etamatthaṁ ārocesuṁ.	16	
PA_kd_6:16.2.7	“Sace, bhikkhave, pakkāpi muggā jāyanti, anujānāmi, bhikkhave, yathāsukhaṁ muggaṁ paribhuñjitun”ti.	16	
PA_kd_6:16.3.1	Tena kho pana samayena aññatarassa bhikkhuno udaravātābādho hoti.	16	
PA_kd_6:16.3.2	So loṇasovīrakaṁ apāyi.	16	
PA_kd_6:16.3.3	Tassa so udaravātābādho paṭippassambhi.	16	
PA_kd_6:16.3.4	Bhagavato etamatthaṁ ārocesuṁ.	16	
PA_kd_6:16.3.5	“Anujānāmi, bhikkhave, gilānassa loṇasovīrakaṁ;	16	
PA_kd_6:16.3.6	agilānassa udakasambhinnaṁ pānaparibhogena paribhuñjitun”ti.	16	
PA_kd_6:17.1.0	5. Antovuṭṭhādipaṭikkhepakathā	17	
PA_kd_6:17.1.1	Atha kho bhagavā anupubbena cārikaṁ caramāno yena rājagahaṁ tadavasari. Tatra sudaṁ bhagavā rājagahe viharati veḷuvane kalandakanivāpe.	17	
PA_kd_6:17.1.2	Tena kho pana samayena bhagavato udaravātābādho hoti.	17	
PA_kd_6:17.1.3	Atha kho āyasmā ānando—“pubbepi bhagavato udaravātābādho tekaṭulayāguyā phāsu hotī”ti—	17	
PA_kd_6:17.1.4	sāmaṁ tilampi, taṇḍulampi, muggampi viññāpetvā, anto vāsetvā, anto sāmaṁ pacitvā bhagavato upanāmesi—	17	
PA_kd_6:17.1.5	“pivatu bhagavā tekaṭulayāgun”ti.	17	
PA_kd_6:17.2.1	Jānantāpi tathāgatā pucchanti, jānantāpi na pucchanti;	17	
PA_kd_6:17.2.2	kālaṁ viditvā pucchanti, kālaṁ viditvā na pucchanti;	17	
PA_kd_6:17.2.3	atthasaṁhitaṁ tathāgatā pucchanti, no anatthasaṁhitaṁ.	17	
PA_kd_6:17.2.4	Anatthasaṁhite setughāto tathāgatānaṁ.	17	
PA_kd_6:17.2.5	Dvīhi ākārehi buddhā bhagavanto bhikkhū paṭipucchanti— “dhammaṁ vā desessāma, sāvakānaṁ vā sikkhāpadaṁ paññapessāmā”ti.	17	
PA_kd_6:17.2.6	Atha kho bhagavā āyasmantaṁ ānandaṁ āmantesi—“kutāyaṁ, ānanda, yāgū”ti?	17	
PA_kd_6:17.2.7	Atha kho āyasmā ānando bhagavato etamatthaṁ ārocesi.	17	
PA_kd_6:17.3.1	Vigarahi buddho bhagavā—	17	
PA_kd_6:17.3.2	“ananucchavikaṁ, ānanda, ananulomikaṁ, appatirūpaṁ, assāmaṇakaṁ, akappiyaṁ, akaraṇīyaṁ.	17	
PA_kd_6:17.3.3	Kathañhi nāma tvaṁ, ānanda, evarūpāya bāhullāya cetessasi.	17	
PA_kd_6:17.3.4	Yadapi, ānanda, anto vuṭṭhaṁ tadapi akappiyaṁ;	17	
PA_kd_6:17.3.5	yadapi anto pakkaṁ, tadapi akappiyaṁ;	17	
PA_kd_6:17.3.6	yadapi sāmaṁ pakkaṁ, tadapi akappiyaṁ.	17	
PA_kd_6:17.3.7	Netaṁ, ānanda, appasannānaṁ vā pasādāya …pe…	17	
PA_kd_6:17.3.8	vigarahitvā dhammiṁ kathaṁ katvā bhikkhū āmantesi—	17	
PA_kd_6:17.3.9	“na, bhikkhave, anto vuṭṭhaṁ, anto pakkaṁ, sāmaṁ pakkaṁ paribhuñjitabbaṁ.	17	
PA_kd_6:17.3.10	Yo paribhuñjeyya, āpatti dukkaṭassa.	17	
PA_kd_6:17.4.1	Anto ce, bhikkhave, vuṭṭhaṁ, anto pakkaṁ, sāmaṁ pakkaṁ tañce paribhuñjeyya, āpatti tiṇṇaṁ dukkaṭānaṁ.	17	
PA_kd_6:17.4.2	Anto ce, bhikkhave, vuṭṭhaṁ, anto pakkaṁ, aññehi pakkaṁ, tañce paribhuñjeyya, āpatti dvinnaṁ dukkaṭānaṁ.	17	
PA_kd_6:17.4.3	Anto ce, bhikkhave, vuṭṭhaṁ, bahi pakkaṁ, sāmaṁ pakkaṁ, tañce paribhuñjeyya, āpatti dvinnaṁ dukkaṭānaṁ.	17	
PA_kd_6:17.5.1	Bahi ce, bhikkhave, vuṭṭhaṁ, anto pakkaṁ, sāmaṁ pakkaṁ, tañce paribhuñjeyya, āpatti dvinnaṁ dukkaṭānaṁ.	17	
PA_kd_6:17.5.2	Anto ce, bhikkhave, vuṭṭhaṁ, bahi pakkaṁ, aññehi pakkaṁ, tañce paribhuñjeyya, āpatti dukkaṭassa.	17	
PA_kd_6:17.5.3	Bahi ce, bhikkhave, vuṭṭhaṁ, anto pakkaṁ, aññehi pakkaṁ, tañce paribhuñjeyya, āpatti dukkaṭassa.	17	
PA_kd_6:17.5.4	Bahi ce, bhikkhave, vuṭṭhaṁ, bahi pakkaṁ, sāmaṁ pakkaṁ, tañce paribhuñjeyya, āpatti dukkaṭassa.	17	
PA_kd_6:17.5.5	Bahi ce, bhikkhave, vuṭṭhaṁ, bahi pakkaṁ, aññehi pakkaṁ, tañce paribhuñjeyya, anāpattī”ti.	17	
PA_kd_6:17.6.1	Tena kho pana samayena bhikkhū—	17	
PA_kd_6:17.6.2	“bhagavatā sāmaṁpāko paṭikkhitto”ti—	17	
PA_kd_6:17.6.3	puna pāke kukkuccāyanti.	17	
PA_kd_6:17.6.4	Bhagavato etamatthaṁ ārocesuṁ.	17	
PA_kd_6:17.6.5	“Anujānāmi, bhikkhave, puna pākaṁ pacitun”ti.	17	
PA_kd_6:17.7.1	Tena kho pana samayena rājagahaṁ dubbhikkhaṁ hoti.	17	
PA_kd_6:17.7.2	Manussā loṇampi, telampi, taṇḍulampi, khādanīyampi ārāmaṁ āharanti.	17	
PA_kd_6:17.7.3	Tāni bhikkhū bahi vāsenti;	17	
PA_kd_6:17.7.4	ukkapiṇḍakāpi khādanti, corāpi haranti.	17	
PA_kd_6:17.7.5	Bhagavato etamatthaṁ ārocesuṁ.	17	
PA_kd_6:17.7.6	“Anujānāmi, bhikkhave, anto vāsetun”ti.	17	
PA_kd_6:17.7.7	Anto vāsetvā bahi pācenti.	17	
PA_kd_6:17.7.8	Damakā parivārenti.	17	
PA_kd_6:17.7.9	Bhikkhū avissaṭṭhā paribhuñjanti.	17	
PA_kd_6:17.7.10	Bhagavato etamatthaṁ ārocesuṁ.	17	
PA_kd_6:17.7.11	“Anujānāmi, bhikkhave, anto pacitun”ti.	17	
PA_kd_6:17.7.12	Dubbhikkhe kappiyakārakā bahutaraṁ haranti, appataraṁ bhikkhūnaṁ denti.	17	
PA_kd_6:17.7.13	Bhagavato etamatthaṁ ārocesuṁ.	17	
PA_kd_6:17.7.14	“Anujānāmi, bhikkhave, sāmaṁ pacituṁ.	17	
PA_kd_6:17.7.15	Anujānāmi, bhikkhave, anto vuṭṭhaṁ, anto pakkaṁ, sāmaṁ pakkan”ti.	17	
PA_kd_6:17.8.0	6. Uggahitapaṭiggahaṇa	17	
PA_kd_6:17.8.1_0	Tena kho pana samayena sambahulā bhikkhū kāsīsu vassaṁvuṭṭhā rājagahaṁ gacchantā	17	
PA_kd_6:17.8.1_1	bhagavantaṁ dassanāya antarāmagge na labhiṁsu lūkhassa vā paṇītassa vā bhojanassa	17	
PA_kd_6:17.8.1_2	yāvadatthaṁ pāripūriṁ;	17	
PA_kd_6:17.8.2	bahuñca phalakhādanīyaṁ ahosi;	17	
PA_kd_6:17.8.3	kappiyakārako ca na ahosi.	17	
PA_kd_6:17.8.4	Atha kho te bhikkhū kilantarūpā yena rājagahaṁ veḷuvanaṁ kalandakanivāpo, yena bhagavā tenupasaṅkamiṁsu, upasaṅkamitvā bhagavantaṁ abhivādetvā ekamantaṁ nisīdiṁsu.	17	
PA_kd_6:17.8.5	Āciṇṇaṁ kho panetaṁ buddhānaṁ bhagavantānaṁ āgantukehi bhikkhūhi saddhiṁ paṭisammodituṁ.	17	
PA_kd_6:17.8.6	Atha kho bhagavā te bhikkhū etadavoca—	17	
PA_kd_6:17.8.7	“kacci, bhikkhave, khamanīyaṁ, kacci yāpanīyaṁ,	17	
PA_kd_6:17.8.8	kaccittha appakilamathena addhānaṁ āgatā;	17	
PA_kd_6:17.8.9	kuto ca tumhe, bhikkhave, āgacchathā”ti?	17	
PA_kd_6:17.9.1	“Khamanīyaṁ, bhagavā, yāpanīyaṁ, bhagavā.	17	
PA_kd_6:17.9.2	Idha mayaṁ, bhante, kāsīsu vassaṁvuṭṭhā rājagahaṁ āgacchantā bhagavantaṁ dassanāya antarāmagge na labhimhā lūkhassa vā paṇītassa vā bhojanassa yāvadatthaṁ pāripūriṁ;	17	
PA_kd_6:17.9.3	bahuñca phalakhādanīyaṁ ahosi;	17	
PA_kd_6:17.9.4	kappiyakārako ca na ahosi;	17	
PA_kd_6:17.9.5	tena mayaṁ kilantarūpā addhānaṁ āgatā”ti.	17	
PA_kd_6:17.9.6	Atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi—	17	
PA_kd_6:17.9.7	“anujānāmi, bhikkhave, yattha phalakhādanīyaṁ passati, kappiyakārako ca na hoti, sāmaṁ gahetvā, haritvā, kappiyakārake passitvā, bhūmiyaṁ nikkhipitvā, paṭiggahāpetvā paribhuñjituṁ.	17	
PA_kd_6:17.9.8	Anujānāmi, bhikkhave, uggahitaṁ paṭiggahitun”ti.	17	
PA_kd_6:18.1.1	Tena kho pana samayena aññatarassa brāhmaṇassa navā ca tilā navañca madhu uppannā honti.	18	
PA_kd_6:18.1.2	Atha kho tassa brāhmaṇassa etadahosi—	18	
PA_kd_6:18.1.3	“yannūnāhaṁ nave ca tile navañca madhuṁ buddhappamukhassa bhikkhusaṅghassa dadeyyan”ti.	18	
PA_kd_6:18.1.4	Atha kho so brāhmaṇo yena bhagavā tenupasaṅkami, upasaṅkamitvā bhagavatā saddhiṁ paṭisammodi, sammodanīyaṁ kathaṁ sāraṇīyaṁ vītisāretvā ekamantaṁ aṭṭhāsi.	18	
PA_kd_6:18.1.5	Ekamantaṁ ṭhito kho so brāhmaṇo bhagavantaṁ etadavoca—	18	
PA_kd_6:18.1.6	“adhivāsetu me bhavaṁ gotamo svātanāya bhattaṁ, saddhiṁ bhikkhusaṅghenā”ti.	18	
PA_kd_6:18.1.7	Adhivāsesi bhagavā tuṇhībhāvena.	18	
PA_kd_6:18.1.8	Atha kho so brāhmaṇo bhagavato adhivāsanaṁ viditvā pakkāmi.	18	
PA_kd_6:18.2.1	Atha kho so brāhmaṇo tassā rattiyā accayena paṇītaṁ khādanīyaṁ bhojanīyaṁ paṭiyādāpetvā bhagavato kālaṁ ārocāpesi—	18	
PA_kd_6:18.2.2	“kālo, bho gotama, niṭṭhitaṁ bhattan”ti.	18	
PA_kd_6:18.2.3	Atha kho bhagavā pubbaṇhasamayaṁ nivāsetvā pattacīvaramādāya yena tassa brāhmaṇassa nivesanaṁ tenupasaṅkami, upasaṅkamitvā paññatte āsane nisīdi, saddhiṁ bhikkhusaṅghena.	18	
PA_kd_6:18.2.4	Atha kho so brāhmaṇo buddhappamukhaṁ bhikkhusaṅghaṁ paṇītena khādanīyena bhojanīyena sahatthā santappetvā sampavāretvā bhagavantaṁ bhuttāviṁ onītapattapāṇiṁ ekamantaṁ nisīdi.	18	
PA_kd_6:18.2.5	Ekamantaṁ nisinnaṁ kho taṁ brāhmaṇaṁ bhagavā dhammiyā kathāya sandassetvā, samādapetvā, samuttejetvā, sampahaṁsetvā uṭṭhāyāsanā pakkāmi.	18	
PA_kd_6:18.3.1	Atha kho tassa brāhmaṇassa acirapakkantassa bhagavato etadahosi—	18	
PA_kd_6:18.3.2	“yesaṁ kho mayā atthāya buddhappamukho bhikkhusaṅgho nimantito, ‘nave ca tile navañca madhuṁ dassāmī’ti, te mayā pamuṭṭhā dātuṁ.	18	
PA_kd_6:18.3.3	Yannūnāhaṁ nave ca tile navañca madhuṁ kolambehi ca ghaṭehi ca ārāmaṁ harāpeyyan”ti.	18	
PA_kd_6:18.3.4	Atha kho so brāhmaṇo nave ca tile navañca madhuṁ kolambehi ca ghaṭehi ca ārāmaṁ harāpetvā yena bhagavā tenupasaṅkami, upasaṅkamitvā ekamantaṁ aṭṭhāsi.	18	
PA_kd_6:18.3.5	Ekamantaṁ ṭhito kho so brāhmaṇo bhagavantaṁ etadavoca—	18	
PA_kd_6:18.4.1	“yesaṁ kho mayā, bho gotama, atthāya buddhappamukho bhikkhusaṅgho nimantito, ‘nave ca tile navañca madhuṁ dassāmī’ti, te mayā pamuṭṭhā dātuṁ.	18	
PA_kd_6:18.4.2	Paṭiggaṇhātu me bhavaṁ gotamo nave ca tile navañca madhun”ti.	18	
PA_kd_6:18.4.3	“Tena hi, brāhmaṇa, bhikkhūnaṁ dehī”ti.	18	
PA_kd_6:18.4.4	Tena kho pana samayena bhikkhū dubbhikkhe appamattakepi pavārenti, paṭisaṅkhāpi paṭikkhipanti,	18	
PA_kd_6:18.4.5	sabbo ca saṅgho pavārito hoti. Bhikkhū kukkuccāyantā na paṭiggaṇhanti.	18	
PA_kd_6:18.4.6	“Paṭiggaṇhatha, bhikkhave, paribhuñjatha.	18	
PA_kd_6:18.4.7	Anujānāmi, bhikkhave, tato nīhaṭaṁ bhuttāvinā pavāritena anatirittaṁ paribhuñjitun”ti.	18	
PA_kd_6:19.1.0	7. Paṭiggahitādianujānana	19	
PA_kd_6:19.1.1	Tena kho pana samayena āyasmato upanandassa sakyaputtassa upaṭṭhākakulaṁ saṅghassatthāya khādanīyaṁ pāhesi—	19	
PA_kd_6:19.1.2	“ayyassa upanandassa dassetvā saṅghassa dātabban”ti.	19	
PA_kd_6:19.1.3	Tena kho pana samayena āyasmā upanando sakyaputto gāmaṁ piṇḍāya paviṭṭho hoti.	19	
PA_kd_6:19.1.4	Atha kho te manussā ārāmaṁ gantvā bhikkhū pucchiṁsu—	19	
PA_kd_6:19.1.5	“kahaṁ, bhante, ayyo upanando”ti?	19	
PA_kd_6:19.1.6	“Esāvuso, āyasmā upanando sakyaputto gāmaṁ piṇḍāya paviṭṭho”ti.	19	
PA_kd_6:19.1.7	“Idaṁ, bhante, khādanīyaṁ ayyassa upanandassa dassetvā saṅghassa dātabban”ti.	19	
PA_kd_6:19.1.8	Bhagavato etamatthaṁ ārocesuṁ.	19	
PA_kd_6:19.1.9	“Tena hi, bhikkhave, paṭiggahetvā nikkhipatha yāva upanando āgacchatī”ti.	19	
PA_kd_6:19.2.1	Atha kho āyasmā upanando sakyaputto purebhattaṁ kulāni payirupāsitvā divā āgacchati.	19	
PA_kd_6:19.2.2	Tena kho pana samayena bhikkhū dubbhikkhe appamattakepi pavārenti, paṭisaṅkhāpi paṭikkhipanti, sabbo ca saṅgho pavārito hoti.	19	
PA_kd_6:19.2.3	Bhikkhū kukkuccāyantā na paṭiggaṇhanti.	19	
PA_kd_6:19.2.4	“Paṭiggaṇhatha, bhikkhave, paribhuñjatha.	19	
PA_kd_6:19.2.5	Anujānāmi, bhikkhave, purebhattaṁ paṭiggahitaṁ bhuttāvinā pavāritena anatirittaṁ paribhuñjitun”ti.	19	
PA_kd_6:20.1.1	Atha kho bhagavā rājagahe yathābhirantaṁ viharitvā yena sāvatthi tena cārikaṁ pakkāmi.	20	
PA_kd_6:20.1.2	Anupubbena cārikaṁ caramāno yena sāvatthi tadavasari.	20	
PA_kd_6:20.1.3	Tatra sudaṁ bhagavā sāvatthiyaṁ viharati jetavane anāthapiṇḍikassa ārāme.	20	
PA_kd_6:20.1.4	Tena kho pana samayena āyasmato sāriputtassa kāyaḍāhābādho hoti.	20	
PA_kd_6:20.1.5	Atha kho āyasmā mahāmoggallāno yenāyasmā sāriputto tenupasaṅkami, upasaṅkamitvā āyasmantaṁ sāriputtaṁ etadavoca—	20	
PA_kd_6:20.1.6	“pubbe te, āvuso sāriputta, kāyaḍāhābādho kena phāsu hotī”ti?	20	
PA_kd_6:20.1.7	“Bhisehi ca me, āvuso, muḷālikāhi cā”ti.	20	
PA_kd_6:20.1.8_0	Atha kho āyasmā mahāmoggallāno seyyathāpi nāma balavā puriso samiñjitaṁ vā bāhaṁ	20	
PA_kd_6:20.1.8_1	pasāreyya, pasāritaṁ vā bāhaṁ samiñjeyya; evameva jetavane antarahito mandākiniyā	20	
PA_kd_6:20.1.8_2	pokkharaṇiyā tīre pāturahosi.	20	
PA_kd_6:20.2.1	Addasā kho aññataro nāgo āyasmantaṁ mahāmoggallānaṁ dūratova āgacchantaṁ, disvāna āyasmantaṁ mahāmoggallānaṁ etadavoca—	20	
PA_kd_6:20.2.2	“etu kho, bhante, ayyo mahāmoggallāno. Svāgataṁ, bhante, ayyassa mahāmoggallānassa.	20	
PA_kd_6:20.2.3	Kena, bhante, ayyassa attho;	20	
PA_kd_6:20.2.4	kiṁ dammī”ti?	20	
PA_kd_6:20.2.5	“Bhisehi ca me, āvuso, attho, muḷālikāhi cā”ti.	20	
PA_kd_6:20.2.6	Atha kho so nāgo aññataraṁ nāgaṁ āṇāpesi—	20	
PA_kd_6:20.2.7	“tena hi, bhaṇe, ayyassa bhise ca muḷālikāyo ca yāvadatthaṁ dehī”ti.	20	
PA_kd_6:20.2.8	Atha kho so nāgo mandākiniṁ pokkharaṇiṁ ogāhetvā, soṇḍāya bhisañca muḷālikañca abbāhitvā, suvikkhālitaṁ vikkhāletvā, bhaṇḍikaṁ bandhitvā yenāyasmā mahāmoggallāno tenupasaṅkami.	20	
PA_kd_6:20.3.1_0	Atha kho āyasmā mahāmoggallāno—seyyathāpi nāma balavā puriso samiñjitaṁ vā bāhaṁ	20	
PA_kd_6:20.3.1_1	pasāreyya, pasāritaṁ vā bāhaṁ samiñjeyya; evameva—mandākiniyā pokkharaṇiyā tīre antarahito	20	
PA_kd_6:20.3.1_2	jetavane pāturahosi.	20	
PA_kd_6:20.3.2	Sopi kho nāgo mandākiniyā pokkharaṇiyā tīre antarahito jetavane pāturahosi.	20	
PA_kd_6:20.3.3	Atha kho so nāgo āyasmato mahāmoggallānassa bhise ca muḷālikāyo ca paṭiggahāpetvā jetavane antarahito mandākiniyā pokkharaṇiyā tīre pāturahosi.	20	
PA_kd_6:20.3.4	Atha kho āyasmā mahāmoggallāno āyasmato sāriputtassa bhise ca muḷālikāyo ca upanāmesi.	20	
PA_kd_6:20.3.5	Atha kho āyasmato sāriputtassa bhise ca muḷālikāyo ca bhuttassa kāyaḍāhābādho paṭippassambhi.	20	
PA_kd_6:20.3.6	Bahū bhisā ca muḷālikāyo ca avasiṭṭhā honti.	20	
PA_kd_6:20.4.1	Tena kho pana samayena bhikkhū dubbhikkhe appamattakepi pavārenti, paṭisaṅkhāpi paṭikkhipanti, sabbo ca saṅgho pavārito hoti.	20	
PA_kd_6:20.4.2	Bhikkhū kukkuccāyantā na paṭiggaṇhanti.	20	
PA_kd_6:20.4.3	“Paṭiggaṇhatha, bhikkhave, paribhuñjatha.	20	
PA_kd_6:20.4.4	Anujānāmi, bhikkhave, vanaṭṭhaṁ pokkharaṭṭhaṁ bhuttāvinā pavāritena anatirittaṁ paribhuñjitun”ti.	20	
PA_kd_6:21.1.1	Tena kho pana samayena sāvatthiyaṁ bahuṁ phalakhādanīyaṁ uppannaṁ hoti, kappiyakārako ca na hoti.	21	
PA_kd_6:21.1.2	Bhikkhū kukkuccāyantā phalaṁ na paribhuñjanti.	21	
PA_kd_6:21.1.3	Bhagavato etamatthaṁ ārocesuṁ.	21	
PA_kd_6:21.1.4	“Anujānāmi, bhikkhave, abījaṁ nibbattabījaṁ akatakappaṁ phalaṁ paribhuñjitun”ti.	21	
PA_kd_6:22.1.0	8. Satthakammapaṭikkhepakathā	22	
PA_kd_6:22.1.1	Atha kho bhagavā sāvatthiyaṁ yathābhirantaṁ viharitvā yena rājagahaṁ tena cārikaṁ pakkāmi.	22	
PA_kd_6:22.1.2	Anupubbena cārikaṁ caramāno yena rājagahaṁ tadavasari.	22	
PA_kd_6:22.1.3	Tatra sudaṁ bhagavā rājagahe viharati veḷuvane kalandakanivāpe.	22	
PA_kd_6:22.1.4	Tena kho pana samayena aññatarassa bhikkhuno bhagandalābādho hoti.	22	
PA_kd_6:22.1.5	Ākāsagotto vejjo satthakammaṁ karoti.	22	
PA_kd_6:22.1.6	Atha kho bhagavā senāsanacārikaṁ āhiṇḍanto yena tassa bhikkhuno vihāro tenupasaṅkami.	22	
PA_kd_6:22.2.1	Addasā kho ākāsagotto vejjo bhagavantaṁ dūratova āgacchantaṁ, disvāna bhagavantaṁ etadavoca—	22	
PA_kd_6:22.2.2	“āgacchatu bhavaṁ gotamo, imassa bhikkhuno vaccamaggaṁ passatu, seyyathāpi godhāmukhan”ti.	22	
PA_kd_6:22.2.3	Atha kho bhagavā—	22	
PA_kd_6:22.2.4	“so maṁ khvāyaṁ moghapuriso uppaṇḍetī”ti—	22	
PA_kd_6:22.2.5	tatova paṭinivattitvā, etasmiṁ nidāne etasmiṁ pakaraṇe bhikkhusaṅghaṁ sannipātāpetvā, bhikkhū paṭipucchi—	22	
PA_kd_6:22.2.6	“atthi kira, bhikkhave, amukasmiṁ vihāre bhikkhu gilāno”ti?	22	
PA_kd_6:22.2.7	“Atthi, bhagavā”ti.	22	
PA_kd_6:22.2.8	“Kiṁ tassa, bhikkhave, bhikkhuno ābādho”ti?	22	
PA_kd_6:22.2.9	“Tassa, bhante, āyasmato bhagandalābādho, ākāsagotto vejjo satthakammaṁ karotī”ti.	22	
PA_kd_6:22.3.1	Vigarahi buddho bhagavā—	22	
PA_kd_6:22.3.2	“ananucchavikaṁ, bhikkhave, tassa moghapurisassa, ananulomikaṁ, appatirūpaṁ, assāmaṇakaṁ, akappiyaṁ, akaraṇīyaṁ.	22	
PA_kd_6:22.3.3	Kathañhi nāma so, bhikkhave, moghapuriso sambādhe satthakammaṁ kārāpessati.	22	
PA_kd_6:22.3.4	Sambādhe, bhikkhave, sukhumā chavi, duropayo vaṇo, dupparihāraṁ satthaṁ.	22	
PA_kd_6:22.3.5	Netaṁ, bhikkhave, appasannānaṁ vā pasādāya …pe…	22	
PA_kd_6:22.3.6	vigarahitvā …pe…	22	
PA_kd_6:22.3.7	dhammiṁ kathaṁ katvā bhikkhū āmantesi—	22	
PA_kd_6:22.3.8	“na, bhikkhave, sambādhe satthakammaṁ kārāpetabbaṁ.	22	
PA_kd_6:22.3.9	Yo kārāpeyya, āpatti thullaccayassā”ti.	22	
PA_kd_6:22.4.1	Tena kho pana samayena chabbaggiyā bhikkhū—	22	
PA_kd_6:22.4.2	“bhagavatā satthakammaṁ paṭikkhittan”ti—	22	
PA_kd_6:22.4.3	vatthikammaṁ kārāpenti.	22	
PA_kd_6:22.4.4	Ye te bhikkhū appicchā, te ujjhāyanti khiyyanti vipācenti—	22	
PA_kd_6:22.4.5	“kathañhi nāma chabbaggiyā bhikkhū vatthikammaṁ kārāpessantī”ti.	22	
PA_kd_6:22.4.6	Atha kho te bhikkhū bhagavato etamatthaṁ ārocesuṁ.	22	
PA_kd_6:22.4.7	“Saccaṁ kira, bhikkhave, chabbaggiyā bhikkhū vatthikammaṁ kārāpentī”ti?	22	
PA_kd_6:22.4.8	“Saccaṁ, bhagavā”ti …pe…	22	
PA_kd_6:22.4.9	vigarahitvā dhammiṁ kathaṁ katvā bhikkhū āmantesi—	22	
PA_kd_6:22.4.10	“na, bhikkhave, sambādhassa sāmantā dvaṅgulā satthakammaṁ vā vatthikammaṁ vā kārāpetabbaṁ.	22	
PA_kd_6:22.4.11	Yo kārāpeyya, āpatti thullaccayassā”ti.	22	
PA_kd_6:23.1.0	9. Manussamaṁsapaṭikkhepakathā	23	
PA_kd_6:23.1.1	Atha kho bhagavā rājagahe yathābhirantaṁ viharitvā yena bārāṇasī tena cārikaṁ pakkāmi.	23	
PA_kd_6:23.1.2	Anupubbena cārikaṁ caramāno yena bārāṇasī tadavasari.	23	
PA_kd_6:23.1.3	Tatra sudaṁ bhagavā bārāṇasiyaṁ viharati isipatane migadāye.	23	
PA_kd_6:23.1.4	Tena kho pana samayena bārāṇasiyaṁ suppiyo ca upāsako suppiyā ca upāsikā ubhatopasannā honti, dāyakā, kārakā, saṅghupaṭṭhākā.	23	
PA_kd_6:23.1.5	Atha kho suppiyā upāsikā ārāmaṁ gantvā vihārena vihāraṁ pariveṇena pariveṇaṁ upasaṅkamitvā bhikkhū pucchati—	23	
PA_kd_6:23.1.6	“ko, bhante, gilāno, kassa kiṁ āhariyatū”ti?	23	
PA_kd_6:23.2.1	Tena kho pana samayena aññatarena bhikkhunā virecanaṁ pītaṁ hoti.	23	
PA_kd_6:23.2.2	Atha kho so bhikkhu suppiyaṁ upāsikaṁ etadavoca—	23	
PA_kd_6:23.2.3	“mayā kho, bhagini, virecanaṁ pītaṁ.	23	
PA_kd_6:23.2.4	Attho me paṭicchādanīyenā”ti.	23	
PA_kd_6:23.2.5	“Suṭṭhu, ayya, āhariyissatī”ti	23	
PA_kd_6:23.2.6	gharaṁ gantvā antevāsiṁ āṇāpesi—	23	
PA_kd_6:23.2.7	“gaccha, bhaṇe, pavattamaṁsaṁ jānāhī”ti.	23	
PA_kd_6:23.2.8	“Evaṁ, ayye”ti kho so puriso suppiyāya upāsikāya paṭissuṇitvā kevalakappaṁ bārāṇasiṁ āhiṇḍanto na addasa pavattamaṁsaṁ.	23	
PA_kd_6:23.2.9	Atha kho so puriso yena suppiyā upāsikā tenupasaṅkami, upasaṅkamitvā suppiyaṁ upāsikaṁ etadavoca—	23	
PA_kd_6:23.2.10	“natthayye pavattamaṁsaṁ.	23	
PA_kd_6:23.2.11	Māghāto ajjā”ti.	23	
PA_kd_6:23.3.1	Atha kho suppiyāya upāsikāya etadahosi—	23	
PA_kd_6:23.3.2	“tassa kho gilānassa bhikkhuno paṭicchādanīyaṁ alabhantassa ābādho vā abhivaḍḍhissati, kālaṅkiriyā vā bhavissati.	23	
PA_kd_6:23.3.3	Na kho metaṁ patirūpaṁ yāhaṁ paṭissuṇitvā na harāpeyyan”ti.	23	
PA_kd_6:23.3.4	Potthanikaṁ gahetvā ūrumaṁsaṁ ukkantitvā dāsiyā adāsi—	23	
PA_kd_6:23.3.5	“handa, je, imaṁ maṁsaṁ sampādetvā amukasmiṁ vihāre bhikkhu gilāno, tassa dajjāhi.	23	
PA_kd_6:23.3.6	Yo ca maṁ pucchati, ‘gilānā’ti paṭivedehī”ti uttarāsaṅgena ūruṁ veṭhetvā ovarakaṁ pavisitvā mañcake nipajji.	23	
PA_kd_6:23.4.1	Atha kho suppiyo upāsako gharaṁ gantvā dāsiṁ pucchi—	23	
PA_kd_6:23.4.2	“kahaṁ suppiyā”ti?	23	
PA_kd_6:23.4.3	“Esāyya, ovarake nipannā”ti.	23	
PA_kd_6:23.4.4	Atha kho suppiyo upāsako yena suppiyā upāsikā tenupasaṅkami, upasaṅkamitvā suppiyaṁ upāsikaṁ etadavoca—	23	
PA_kd_6:23.4.5	“kissa nipannāsī”ti?	23	
PA_kd_6:23.4.6	“Gilānāmhī”ti.	23	
PA_kd_6:23.4.7	“Kiṁ te ābādho”ti?	23	
PA_kd_6:23.4.8	Atha kho suppiyā upāsikā suppiyassa upāsakassa etamatthaṁ ārocesi.	23	
PA_kd_6:23.4.9	Atha kho suppiyo upāsako—	23	
PA_kd_6:23.4.10	“acchariyaṁ vata bho, abbhutaṁ vata bho.	23	
PA_kd_6:23.4.11	Yāva saddhāyaṁ suppiyā pasannā, yatra hi nāma attanopi maṁsāni pariccattāni.	23	
PA_kd_6:23.4.12	Kimpimāya aññaṁ kiñci adeyyaṁ bhavissatī”ti—	23	
PA_kd_6:23.4.13	haṭṭho udaggo yena bhagavā tenupasaṅkami, upasaṅkamitvā bhagavantaṁ abhivādetvā ekamantaṁ nisīdi.	23	
PA_kd_6:23.5.1	Ekamantaṁ nisinno kho suppiyo upāsako bhagavantaṁ etadavoca—	23	
PA_kd_6:23.5.2	“adhivāsetu me, bhante, bhagavā svātanāya bhattaṁ, saddhiṁ bhikkhusaṅghenā”ti.	23	
PA_kd_6:23.5.3	Adhivāsesi bhagavā tuṇhībhāvena.	23	
PA_kd_6:23.5.4	Atha kho suppiyo upāsako bhagavato adhivāsanaṁ viditvā uṭṭhāyāsanā bhagavantaṁ abhivādetvā padakkhiṇaṁ katvā pakkāmi.	23	
PA_kd_6:23.5.5	Atha kho suppiyo upāsako tassā rattiyā accayena paṇītaṁ khādanīyaṁ bhojanīyaṁ paṭiyādāpetvā bhagavato kālaṁ ārocāpesi—“kālo, bhante, niṭṭhitaṁ bhattan”ti.	23	
PA_kd_6:23.5.6	Atha kho bhagavā pubbaṇhasamayaṁ nivāsetvā pattacīvaramādāya yena suppiyassa upāsakassa nivesanaṁ tenupasaṅkami, upasaṅkamitvā paññatte āsane nisīdi, saddhiṁ bhikkhusaṅghena.	23	
PA_kd_6:23.6.1	Atha kho suppiyo upāsako yena bhagavā tenupasaṅkami, upasaṅkamitvā bhagavantaṁ abhivādetvā ekamantaṁ aṭṭhāsi.	23	
PA_kd_6:23.6.2	Ekamantaṁ ṭhitaṁ kho suppiyaṁ upāsakaṁ bhagavā etadavoca—“kahaṁ, suppiyā”ti?	23	
PA_kd_6:23.6.3	“Gilānā, bhagavā”ti.	23	
PA_kd_6:23.6.4	“Tena hi āgacchatū”ti.	23	
PA_kd_6:23.6.5	“Na, bhagavā, ussahatī”ti.	23	
PA_kd_6:23.6.6	“Tena hi pariggahetvāpi ānethā”ti.	23	
PA_kd_6:23.6.7	Atha kho suppiyo upāsako suppiyaṁ upāsikaṁ pariggahetvā ānesi.	23	
PA_kd_6:23.6.8	Tassā saha dassanena bhagavato tāva mahāvaṇo ruḷho ahosi succhavilomajāto.	23	
PA_kd_6:23.7.1	Atha kho suppiyo ca upāsako suppiyā ca upāsikā—	23	
PA_kd_6:23.7.2	“acchariyaṁ vata bho, abbhutaṁ vata bho.	23	
PA_kd_6:23.7.3	Tathāgatassa mahiddhikatā mahānubhāvatā, yatra hi nāma saha dassanena bhagavato tāva mahāvaṇo ruḷho bhavissati succhavilomajāto”ti—	23	
PA_kd_6:23.7.4	haṭṭhā udaggā buddhappamukhaṁ bhikkhusaṅghaṁ paṇītena khādanīyena bhojanīyena sahatthā santappetvā sampavāretvā bhagavantaṁ bhuttāviṁ onītapattapāṇiṁ ekamantaṁ nisīdiṁsu.	23	
PA_kd_6:23.7.5	Atha kho bhagavā suppiyañca upāsakaṁ suppiyañca upāsikaṁ dhammiyā kathāya sandassetvā samādapetvā samuttejetvā sampahaṁsetvā uṭṭhāyāsanā pakkāmi.	23	
PA_kd_6:23.8.1	Atha kho bhagavā etasmiṁ nidāne etasmiṁ pakaraṇe bhikkhusaṅghaṁ sannipātāpetvā bhikkhū paṭipucchi—	23	
PA_kd_6:23.8.2	“ko, bhikkhave, suppiyaṁ upāsikaṁ maṁsaṁ viññāpesī”ti?	23	
PA_kd_6:23.8.3	Evaṁ vutte, so bhikkhu bhagavantaṁ etadavoca—“ahaṁ kho, bhante, suppiyaṁ upāsikaṁ maṁsaṁ viññāpesin”ti.	23	
PA_kd_6:23.8.4	“Āhariyittha, bhikkhū”ti?	23	
PA_kd_6:23.8.5	“Āhariyittha, bhagavā”ti.	23	
PA_kd_6:23.8.6	“Paribhuñji tvaṁ, bhikkhū”ti?	23	
PA_kd_6:23.8.7	“Paribhuñjāmahaṁ, bhagavā”ti.	23	
PA_kd_6:23.8.8	“Paṭivekkhi tvaṁ, bhikkhū”ti?	23	
PA_kd_6:23.8.9	“Nāhaṁ, bhagavā, paṭivekkhin”ti.	23	
PA_kd_6:23.9.1	Vigarahi buddho bhagavā …pe…	23	
PA_kd_6:23.9.2	kathañhi nāma tvaṁ, moghapurisa, appaṭivekkhitvā maṁsaṁ paribhuñjissasi.	23	
PA_kd_6:23.9.3	Manussamaṁsaṁ kho tayā, moghapurisa, paribhuttaṁ.	23	
PA_kd_6:23.9.4	Netaṁ, moghapurisa, appasannānaṁ vā pasādāya …pe…	23	
PA_kd_6:23.9.5	vigarahitvā dhammiṁ kathaṁ katvā bhikkhū āmantesi—	23	
PA_kd_6:23.9.6	“santi, bhikkhave, manussā saddhā pasannā, tehi attanopi maṁsāni pariccattāni.	23	
PA_kd_6:23.9.7	Na, bhikkhave, manussamaṁsaṁ paribhuñjitabbaṁ.	23	
PA_kd_6:23.9.8	Yo paribhuñjeyya, āpatti thullaccayassa.	23	
PA_kd_6:23.9.9	Na ca, bhikkhave, appaṭivekkhitvā maṁsaṁ paribhuñjitabbaṁ.	23	
PA_kd_6:23.9.10	Yo paribhuñjeyya, āpatti dukkaṭassā”ti.	23	
PA_kd_6:23.10.0	10. Hatthimaṁsādipaṭikkhepakathā	23	
PA_kd_6:23.10.1	Tena kho pana samayena rañño hatthī maranti.	23	
PA_kd_6:23.10.2	Manussā dubbhikkhe hatthimaṁsaṁ paribhuñjanti, bhikkhūnaṁ piṇḍāya carantānaṁ hatthimaṁsaṁ denti.	23	
PA_kd_6:23.10.3	Bhikkhū hatthimaṁsaṁ paribhuñjanti.	23	
PA_kd_6:23.10.4	Manussā ujjhāyanti khiyyanti vipācenti—	23	
PA_kd_6:23.10.5	“kathañhi nāma samaṇā sakyaputtiyā hatthimaṁsaṁ paribhuñjissanti.	23	
PA_kd_6:23.10.6	Rājaṅgaṁ hatthī, sace rājā jāneyya, na nesaṁ attamano assā”ti.	23	
PA_kd_6:23.10.7	Bhagavato etamatthaṁ ārocesuṁ.	23	
PA_kd_6:23.10.8	“Na, bhikkhave, hatthimaṁsaṁ paribhuñjitabbaṁ.	23	
PA_kd_6:23.10.9	Yo paribhuñjeyya, āpatti dukkaṭassā”ti.	23	
PA_kd_6:23.11.1	Tena kho pana samayena rañño assā maranti.	23	
PA_kd_6:23.11.2	Manussā dubbhikkhe assamaṁsaṁ paribhuñjanti, bhikkhūnaṁ piṇḍāya carantānaṁ assamaṁsaṁ denti.	23	
PA_kd_6:23.11.3	Bhikkhū assamaṁsaṁ paribhuñjanti.	23	
PA_kd_6:23.11.4	Manussā ujjhāyanti khiyyanti vipācenti—	23	
PA_kd_6:23.11.5	“kathañhi nāma samaṇā sakyaputtiyā assamaṁsaṁ paribhuñjissanti.	23	
PA_kd_6:23.11.6	Rājaṅgaṁ assā, sace rājā jāneyya, na nesaṁ attamano assā”ti.	23	
PA_kd_6:23.11.7	Bhagavato etamatthaṁ ārocesuṁ.	23	
PA_kd_6:23.11.8	“Na, bhikkhave, assamaṁsaṁ paribhuñjitabbaṁ.	23	
PA_kd_6:23.11.9	Yo paribhuñjeyya, āpatti dukkaṭassā”ti.	23	
PA_kd_6:23.12.1	Tena kho pana samayena manussā dubbhikkhe sunakhamaṁsaṁ paribhuñjanti, bhikkhūnaṁ piṇḍāya carantānaṁ sunakhamaṁsaṁ denti.	23	
PA_kd_6:23.12.2	Bhikkhū sunakhamaṁsaṁ paribhuñjanti.	23	
PA_kd_6:23.12.3	Manussā ujjhāyanti khiyyanti vipācenti—	23	
PA_kd_6:23.12.4	“kathañhi nāma samaṇā sakyaputtiyā sunakhamaṁsaṁ paribhuñjissanti, jeguccho sunakho paṭikūlo”ti.	23	
PA_kd_6:23.12.5	Bhagavato etamatthaṁ ārocesuṁ.	23	
PA_kd_6:23.12.6	“Na, bhikkhave, sunakhamaṁsaṁ paribhuñjitabbaṁ.	23	
PA_kd_6:23.12.7	Yo paribhuñjeyya, āpatti dukkaṭassā”ti.	23	
PA_kd_6:23.13.1	Tena kho pana samayena manussā dubbhikkhe ahimaṁsaṁ paribhuñjanti, bhikkhūnaṁ piṇḍāya carantānaṁ ahimaṁsaṁ denti.	23	
PA_kd_6:23.13.2	Bhikkhū ahimaṁsaṁ paribhuñjanti.	23	
PA_kd_6:23.13.3	Manussā ujjhāyanti khiyyanti vipācenti—	23	
PA_kd_6:23.13.4	“kathañhi nāma samaṇā sakyaputtiyā ahimaṁsaṁ paribhuñjissanti, jeguccho ahi paṭikūlo”ti.	23	
PA_kd_6:23.13.5	Supassopi nāgarājā yena bhagavā tenupasaṅkami, upasaṅkamitvā bhagavantaṁ abhivādetvā ekamantaṁ aṭṭhāsi.	23	
PA_kd_6:23.13.6	Ekamantaṁ ṭhito kho supasso nāgarājā bhagavantaṁ etadavoca—	23	
PA_kd_6:23.13.7	“santi, bhante, nāgā assaddhā appasannā.	23	
PA_kd_6:23.13.8	Te appamattakehipi bhikkhū viheṭheyyuṁ.	23	
PA_kd_6:23.13.9	Sādhu, bhante, ayyā ahimaṁsaṁ na paribhuñjeyyun”ti.	23	
PA_kd_6:23.13.10	Atha kho bhagavā supassaṁ nāgarājānaṁ dhammiyā kathāya sandassesi …pe… padakkhiṇaṁ katvā pakkāmi.	23	
PA_kd_6:23.13.11	Atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi—	23	
PA_kd_6:23.13.12	“na, bhikkhave, ahimaṁsaṁ paribhuñjitabbaṁ.	23	
PA_kd_6:23.13.13	Yo paribhuñjeyya, āpatti dukkaṭassā”ti.	23	
PA_kd_6:23.14.1	Tena kho pana samayena luddakā sīhaṁ hantvā sīhamaṁsaṁ paribhuñjanti, bhikkhūnaṁ piṇḍāya carantānaṁ sīhamaṁsaṁ denti.	23	
PA_kd_6:23.14.2	Bhikkhū sīhamaṁsaṁ paribhuñjitvā araññe viharanti.	23	
PA_kd_6:23.14.3	Sīhā sīhamaṁsagandhena bhikkhū paripātenti.	23	
PA_kd_6:23.14.4	Bhagavato etamatthaṁ ārocesuṁ.	23	
PA_kd_6:23.14.5	“Na, bhikkhave, sīhamaṁsaṁ paribhuñjitabbaṁ.	23	
PA_kd_6:23.14.6	Yo paribhuñjeyya, āpatti dukkaṭassā”ti.	23	
PA_kd_6:23.15.1	Tena kho pana samayena luddakā byagghaṁ hantvā …pe…	23	
PA_kd_6:23.15.2	dīpiṁ hantvā …pe…	23	
PA_kd_6:23.15.3	acchaṁ hantvā …pe…	23	
PA_kd_6:23.15.4	taracchaṁ hantvā taracchamaṁsaṁ paribhuñjanti, bhikkhūnaṁ piṇḍāya carantānaṁ taracchamaṁsaṁ denti.	23	
PA_kd_6:23.15.5	Bhikkhū taracchamaṁsaṁ paribhuñjitvā araññe viharanti.	23	
PA_kd_6:23.15.6	Taracchā taracchamaṁsagandhena bhikkhū paripātenti.	23	
PA_kd_6:23.15.7	Bhagavato etamatthaṁ ārocesuṁ.	23	
PA_kd_6:23.15.8	“Na, bhikkhave, taracchamaṁsaṁ paribhuñjitabbaṁ.	23	
PA_kd_6:23.15.9	Yo paribhuñjeyya, āpatti dukkaṭassā”ti.	23	
PA_kd_6:23.15.10	Suppiyabhāṇavāro niṭṭhito dutiyo.	23	
PA_kd_6:24.1.0	11. Yāgumadhugoḷakānujānana	24	
PA_kd_6:24.1.1	Atha kho bhagavā bārāṇasiyaṁ yathābhirantaṁ viharitvā yena andhakavindaṁ tena cārikaṁ pakkāmi, mahatā bhikkhusaṅghena saddhiṁ, aḍḍhatelasehi bhikkhusatehi.	24	
PA_kd_6:24.1.2	Tena kho pana samayena jānapadā manussā bahuṁ loṇampi, telampi, taṇḍulampi, khādanīyampi sakaṭesu āropetvā buddhappamukhassa bhikkhusaṅghassa piṭṭhito piṭṭhito anubandhā honti—	24	
PA_kd_6:24.1.3	“yadā paṭipāṭiṁ labhissāma tadā bhattaṁ karissāmā”ti, pañcamattāni ca vighāsādasatāni.	24	
PA_kd_6:24.1.4	Atha kho bhagavā anupubbena cārikaṁ caramāno yena andhakavindaṁ tadavasari.	24	
PA_kd_6:24.2.1	Atha kho aññatarassa brāhmaṇassa paṭipāṭiṁ alabhantassa etadahosi—	24	
PA_kd_6:24.2.2_0	“atītāni kho me dve māsāni buddhappamukhaṁ bhikkhusaṅghaṁ anubandhantassa ‘yadā paṭipāṭiṁ	24	
PA_kd_6:24.2.2_1	labhissāmi tadā bhattaṁ karissāmī’ti, na ca me paṭipāṭi labbhati, ahañcamhi ekattako,	24	
PA_kd_6:24.2.2_2	bahu ca me gharāvāsattho hāyati.	24	
PA_kd_6:24.2.3	Yannūnāhaṁ bhattaggaṁ olokeyyaṁ;	24	
PA_kd_6:24.2.4	yaṁ bhattagge nāssa, taṁ paṭiyādeyyan”ti.	24	
PA_kd_6:24.2.5	Atha kho so brāhmaṇo bhattaggaṁ olokento dve nāddasa—	24	
PA_kd_6:24.2.6	yāguñca madhugoḷakañca.	24	
PA_kd_6:24.3.1	Atha kho so brāhmaṇo yenāyasmā ānando tenupasaṅkami, upasaṅkamitvā āyasmantaṁ ānandaṁ etadavoca—	24	
PA_kd_6:24.3.2	“idha me, bho ānanda, paṭipāṭiṁ alabhantassa etadahosi—	24	
PA_kd_6:24.3.3	‘atītāni kho me dve māsāni buddhappamukhaṁ bhikkhusaṅghaṁ anubandhantassa, “yadā paṭipāṭiṁ labhissāmi tadā bhattaṁ karissāmī”ti.	24	
PA_kd_6:24.3.4	Na ca me paṭipāṭi labbhati, ahañcamhi ekattako, bahu ca me gharāvāsattho hāyati.	24	
PA_kd_6:24.3.5	Yannūnāhaṁ bhattaggaṁ olokeyyaṁ;	24	
PA_kd_6:24.3.6	yaṁ bhattagge nāssa, taṁ paṭiyādeyyan’ti.	24	
PA_kd_6:24.3.7	So kho ahaṁ, bho ānanda, bhattaggaṁ olokento dve nāddasaṁ—	24	
PA_kd_6:24.3.8	yāguñca madhugoḷakañca.	24	
PA_kd_6:24.3.9	Sacāhaṁ, bho ānanda, paṭiyādeyyaṁ yāguñca madhugoḷakañca, paṭiggaṇheyya me bhavaṁ gotamo”ti?	24	
PA_kd_6:24.3.10	“Tena hi, brāhmaṇa, bhagavantaṁ paṭipucchissāmī”ti.	24	
PA_kd_6:24.4.1	Atha kho āyasmā ānando bhagavato etamatthaṁ ārocesi.	24	
PA_kd_6:24.4.2	“Tena hānanda, paṭiyādetū”ti.	24	
PA_kd_6:24.4.3	“Tena hi, brāhmaṇa, paṭiyādehī”ti.	24	
PA_kd_6:24.4.4	Atha kho so brāhmaṇo tassā rattiyā accayena pahūtaṁ yāguñca madhugoḷakañca paṭiyādāpetvā bhagavato upanāmesi—	24	
PA_kd_6:24.4.5	“paṭiggaṇhātu me bhavaṁ gotamo yāguñca madhugoḷakañcā”ti.	24	
PA_kd_6:24.4.6	“Tena hi, brāhmaṇa, bhikkhūnaṁ dehī”ti.	24	
PA_kd_6:24.4.7	Bhikkhū kukkuccāyantā na paṭiggaṇhanti.	24	
PA_kd_6:24.4.8	“Paṭiggaṇhatha, bhikkhave, paribhuñjathā”ti.	24	
PA_kd_6:24.4.9	Atha kho so brāhmaṇo buddhappamukhaṁ bhikkhusaṅghaṁ pahūtāya yāguyā ca madhugoḷakena ca sahatthā santappetvā sampavāretvā bhagavantaṁ dhotahatthaṁ onītapattapāṇiṁ ekamantaṁ nisīdi.	24	
PA_kd_6:24.5.1	Ekamantaṁ nisinnaṁ kho taṁ brāhmaṇaṁ bhagavā etadavoca—	24	
PA_kd_6:24.6.1	“Dasayime, brāhmaṇa, ānisaṁsā yāguyā.	24	
PA_kd_6:24.6.2	Katame dasa?	24	
PA_kd_6:24.6.3	Yāguṁ dento āyuṁ deti, vaṇṇaṁ deti, sukhaṁ deti, balaṁ deti, paṭibhānaṁ deti, yāgu pītā khuddaṁ paṭihanati, pipāsaṁ vineti, vātaṁ anulometi, vatthiṁ sodheti, āmāvasesaṁ pāceti—	24	
PA_kd_6:24.6.4	ime kho, brāhmaṇa, dasānisaṁsā yāguyāti.	24	
PA_kd_6:24.6.5	Yo saññatānaṁ paradattabhojinaṁ,	24	
PA_kd_6:24.6.6	Kālena sakkacca dadāti yāguṁ;	24	
PA_kd_6:24.6.7	Dasassa ṭhānāni anuppavecchati,	24	
PA_kd_6:24.6.8	Āyuñca vaṇṇañca sukhaṁ balañca.	24	
PA_kd_6:24.6.9	Paṭibhānamassa upajāyate tato,	24	
PA_kd_6:24.6.10	Khuddaṁ pipāsañca byapaneti vātaṁ;	24	
PA_kd_6:24.6.11	Sodheti vatthiṁ pariṇāmeti bhattaṁ,	24	
PA_kd_6:24.6.12	Bhesajjametaṁ sugatena vaṇṇitaṁ.	24	
PA_kd_6:24.6.13	Tasmā hi yāguṁ alameva dātuṁ,	24	
PA_kd_6:24.6.14	Niccaṁ manussena sukhatthikena;	24	
PA_kd_6:24.6.15	Dibbāni vā patthayatā sukhāni,	24	
PA_kd_6:24.6.16	Manussasobhagyatamicchatā vā”ti.	24	
PA_kd_6:24.7.1	Atha kho bhagavā taṁ brāhmaṇaṁ imāhi gāthāhi anumoditvā uṭṭhāyāsanā pakkāmi.	24	
PA_kd_6:24.7.2	Atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi—	24	
PA_kd_6:24.7.3	“anujānāmi, bhikkhave, yāguñca madhugoḷakañcā”ti.	24	
PA_kd_6:25.1.0	12. Taruṇapasannamahāmattavatthu	25	
PA_kd_6:25.1.1	Assosuṁ kho manussā bhagavatā kira yāgu anuññātā madhugoḷakañcāti.	25	
PA_kd_6:25.1.2	Te kālasseva, bhojjayāguṁ paṭiyādenti madhugoḷakañca.	25	
PA_kd_6:25.1.3	Bhikkhū kālasseva bhojjayāguyā dhātā madhugoḷakena ca bhattagge na cittarūpaṁ paribhuñjanti.	25	
PA_kd_6:25.1.4	Tena kho pana samayena aññatarena taruṇapasannena mahāmattena svātanāya buddhappamukho bhikkhusaṅgho nimantito hoti.	25	
PA_kd_6:25.1.5	Atha kho tassa taruṇapasannassa mahāmattassa etadahosi—	25	
PA_kd_6:25.1.6	“yannūnāhaṁ aḍḍhatelasannaṁ bhikkhusatānaṁ aḍḍhatelasāni maṁsapātisatāni paṭiyādeyyaṁ, ekamekassa bhikkhuno ekamekaṁ maṁsapātiṁ upanāmeyyan”ti.	25	
PA_kd_6:25.2.1_0	Atha kho so taruṇapasanno mahāmatto tassā rattiyā accayena paṇītaṁ khādanīyaṁ bhojanīyaṁ	25	
PA_kd_6:25.2.1_1	paṭiyādāpetvā aḍḍhatelasāni ca maṁsapātisatāni, bhagavato kālaṁ ārocāpesi—“kālo,	25	
PA_kd_6:25.2.1_2	bhante, niṭṭhitaṁ bhattan”ti.	25	
PA_kd_6:25.2.2_0	Atha kho bhagavā pubbaṇhasamayaṁ nivāsetvā pattacīvaramādāya yena tassa taruṇapasannassa	25	
PA_kd_6:25.2.2_1	mahāmattassa nivesanaṁ tenupasaṅkami, upasaṅkamitvā paññatte āsane nisīdi, saddhiṁ bhikkhusaṅghena.	25	
PA_kd_6:25.3.1	Atha kho so taruṇapasanno mahāmatto bhattagge bhikkhū parivisati.	25	
PA_kd_6:25.3.2	Bhikkhū evamāhaṁsu—	25	
PA_kd_6:25.3.3	“thokaṁ, āvuso, dehi; thokaṁ, āvuso, dehī”ti.	25	
PA_kd_6:25.3.4	“Mā kho tumhe, bhante—‘ayaṁ taruṇapasanno mahāmatto’ti—thokaṁ thokaṁ paṭiggaṇhatha.	25	
PA_kd_6:25.3.5	Bahuṁ me khādanīyaṁ bhojanīyaṁ paṭiyattaṁ, aḍḍhatelasāni ca maṁsapātisatāni.	25	
PA_kd_6:25.3.6	Ekamekassa bhikkhuno ekamekaṁ maṁsapātiṁ upanāmessāmīti.	25	
PA_kd_6:25.3.7	Paṭiggaṇhatha, bhante, yāvadatthan”ti.	25	
PA_kd_6:25.3.8	“Na kho mayaṁ, āvuso, etaṅkāraṇā thokaṁ thokaṁ paṭiggaṇhāma, api ca mayaṁ kālasseva bhojjayāguyā dhātā madhugoḷakena ca. Tena mayaṁ thokaṁ thokaṁ paṭiggaṇhāmā”ti.	25	
PA_kd_6:25.4.1	Atha kho so taruṇapasanno mahāmatto ujjhāyati khiyyati vipāceti—	25	
PA_kd_6:25.4.2	“kathañhi nāma bhadantā mayā nimantitā aññassa bhojjayāguṁ paribhuñjissanti, na cāhaṁ paṭibalo yāvadatthaṁ dātun”ti	25	
PA_kd_6:25.4.3	kupito anattamano āsādanāpekkho bhikkhūnaṁ patte pūrento agamāsi—“bhuñjatha vā haratha vā”ti.	25	
PA_kd_6:25.4.4_0	Atha kho so taruṇapasanno mahāmatto buddhappamukhaṁ bhikkhusaṅghaṁ paṇītena khādanīyena	25	
PA_kd_6:25.4.4_1	bhojanīyena sahatthā santappetvā sampavāretvā bhagavantaṁ bhuttāviṁ onītapattapāṇiṁ ekamantaṁ nisīdi.	25	
PA_kd_6:25.4.5	Ekamantaṁ nisinnaṁ kho taṁ taruṇapasannaṁ mahāmattaṁ bhagavā dhammiyā kathāya sandassetvā samādapetvā samuttejetvā sampahaṁsetvā uṭṭhāyāsanā pakkāmi.	25	
PA_kd_6:25.5.1	Atha kho tassa taruṇapasannassa mahāmattassa acirapakkantassa bhagavato ahudeva kukkuccaṁ, ahu vippaṭisāro—	25	
PA_kd_6:25.5.2	“alābhā vata me, na vata me lābhā; dulladdhaṁ vata me, na vata me suladdhaṁ;	25	
PA_kd_6:25.5.3	yohaṁ kupito anattamano āsādanāpekkho bhikkhūnaṁ patte pūrento agamāsiṁ—‘bhuñjatha vā haratha vā’ti.	25	
PA_kd_6:25.5.4	Kiṁ nu kho mayā bahuṁ pasutaṁ puññaṁ vā apuññaṁ vā”ti?	25	
PA_kd_6:25.5.5	Atha kho so taruṇapasanno mahāmatto yena bhagavā tenupasaṅkami, upasaṅkamitvā bhagavantaṁ abhivādetvā ekamantaṁ nisīdi.	25	
PA_kd_6:25.5.6	Ekamantaṁ nisinno kho so taruṇapasanno mahāmatto bhagavantaṁ etadavoca—	25	
PA_kd_6:25.5.7	“idha mayhaṁ, bhante, acirapakkantassa bhagavato ahudeva kukkuccaṁ, ahu vippaṭisāro	25	
PA_kd_6:25.5.8	‘alābhā vata me, na vata me lābhā; dulladdhaṁ vata me, na vata me suladdhaṁ;	25	
PA_kd_6:25.5.9	yohaṁ kupito anattamano āsādanāpekkho bhikkhūnaṁ patte pūrento agamāsiṁ—bhuñjatha vā haratha vāti.	25	
PA_kd_6:25.5.10	Kiṁ nu kho mayā bahuṁ pasutaṁ, puññaṁ vā apuññaṁ vā’ti.	25	
PA_kd_6:25.5.11	Kiṁ nu kho mayā, bhante, bahuṁ pasutaṁ, puññaṁ vā apuññaṁ vā”ti?	25	
PA_kd_6:25.6.1	“Yadaggena tayā, āvuso, svātanāya buddhappamukho bhikkhusaṅgho nimantito tadaggena te bahuṁ puññaṁ pasutaṁ.	25	
PA_kd_6:25.6.2	Yadaggena te ekamekena bhikkhunā ekamekaṁ sitthaṁ paṭiggahitaṁ tadaggena te bahuṁ puññaṁ pasutaṁ, saggā te āraddhā”ti.	25	
PA_kd_6:25.6.3	Atha kho so taruṇapasanno mahāmatto—“lābhā kira me, suladdhaṁ kira me, bahuṁ kira mayā puññaṁ pasutaṁ, saggā kira me āraddhā”ti—	25	
PA_kd_6:25.6.4	haṭṭho udaggo uṭṭhāyāsanā bhagavantaṁ abhivādetvā padakkhiṇaṁ katvā pakkāmi.	25	
PA_kd_6:25.7.1	Atha kho bhagavā etasmiṁ nidāne etasmiṁ pakaraṇe bhikkhusaṅghaṁ sannipātāpetvā bhikkhū paṭipucchi—	25	
PA_kd_6:25.7.2	“saccaṁ kira, bhikkhave, bhikkhū aññatra nimantitā aññassa bhojjayāguṁ paribhuñjantī”ti?	25	
PA_kd_6:25.7.3	“Saccaṁ, bhagavā”ti.	25	
PA_kd_6:25.7.4	Vigarahi buddho bhagavā …pe…	25	
PA_kd_6:25.7.5	kathañhi nāma te, bhikkhave, moghapurisā aññatra nimantitā aññassa bhojjayāguṁ paribhuñjissanti.	25	
PA_kd_6:25.7.6	Netaṁ, bhikkhave, appasannānaṁ vā pasādāya …pe…	25	
PA_kd_6:25.7.7	vigarahitvā dhammiṁ kathaṁ katvā bhikkhū āmantesi—	25	
PA_kd_6:25.7.8	“na, bhikkhave, aññatra nimantitena aññassa bhojjayāgu paribhuñjitabbā.	25	
PA_kd_6:25.7.9	Yo paribhuñjeyya, yathādhammo kāretabbo”ti.	25	
PA_kd_6:26.1.0	13. Belaṭṭhakaccānavatthu	26	
PA_kd_6:26.1.1	Atha kho bhagavā andhakavinde yathābhirantaṁ viharitvā yena rājagahaṁ tena cārikaṁ pakkāmi, mahatā bhikkhusaṅghena saddhiṁ, aḍḍhatelasehi bhikkhusatehi.	26	
PA_kd_6:26.1.2	Tena kho pana samayena belaṭṭho kaccāno rājagahā andhakavindaṁ addhānamaggappaṭipanno hoti, pañcamattehi sakaṭasatehi, sabbeheva guḷakumbhapūrehi.	26	
PA_kd_6:26.1.3	Addasā kho bhagavā belaṭṭhaṁ kaccānaṁ dūratova āgacchantaṁ, disvāna maggā okkamma aññatarasmiṁ rukkhamūle nisīdi.	26	
PA_kd_6:26.2.1	Atha kho belaṭṭho kaccāno yena bhagavā tenupasaṅkami, upasaṅkamitvā bhagavantaṁ abhivādetvā ekamantaṁ aṭṭhāsi.	26	
PA_kd_6:26.2.2	Ekamantaṁ ṭhito kho belaṭṭho kaccāno bhagavantaṁ etadavoca—	26	
PA_kd_6:26.2.3	“icchāmahaṁ, bhante, ekamekassa bhikkhuno ekamekaṁ guḷakumbhaṁ dātun”ti.	26	
PA_kd_6:26.2.4	“Tena hi tvaṁ, kaccāna, ekaṁyeva guḷakumbhaṁ āharā”ti.	26	
PA_kd_6:26.2.5	“Evaṁ, bhante”ti kho belaṭṭho kaccāno bhagavato paṭissuṇitvā ekaṁyeva guḷakumbhaṁ ādāya yena bhagavā tenupasaṅkami, upasaṅkamitvā bhagavantaṁ etadavoca—	26	
PA_kd_6:26.2.6	“ābhato, bhante, guḷakumbho;	26	
PA_kd_6:26.2.7	kathāhaṁ, bhante, paṭipajjāmī”ti?	26	
PA_kd_6:26.2.8	“Tena hi tvaṁ, kaccāna, bhikkhūnaṁ guḷaṁ dehī”ti.	26	
PA_kd_6:26.3.1	“Evaṁ, bhante”ti kho belaṭṭho kaccāno bhagavato paṭissuṇitvā bhikkhūnaṁ guḷaṁ datvā bhagavantaṁ etadavoca—	26	
PA_kd_6:26.3.2	“dinno, bhante, bhikkhūnaṁ guḷo, bahu cāyaṁ guḷo avasiṭṭho.	26	
PA_kd_6:26.3.3	Kathāhaṁ, bhante, paṭipajjāmī”ti?	26	
PA_kd_6:26.3.4	“Tena hi tvaṁ, kaccāna, bhikkhūnaṁ guḷaṁ yāvadatthaṁ dehī”ti.	26	
PA_kd_6:26.3.5	“Evaṁ, bhante”ti kho belaṭṭho kaccāno bhagavato paṭissuṇitvā bhikkhūnaṁ guḷaṁ yāvadatthaṁ datvā bhagavantaṁ etadavoca—	26	
PA_kd_6:26.3.6	“dinno, bhante, bhikkhūnaṁ guḷo yāvadattho, bahu cāyaṁ guḷo avasiṭṭho.	26	
PA_kd_6:26.3.7	Kathāhaṁ, bhante, paṭipajjāmī”ti?	26	
PA_kd_6:26.3.8	“Tena hi tvaṁ, kaccāna, bhikkhū guḷehi santappehī”ti.	26	
PA_kd_6:26.3.9	“Evaṁ, bhante”ti kho belaṭṭho kaccāno bhagavato paṭissuṇitvā bhikkhū guḷehi santappesi.	26	
PA_kd_6:26.3.10	Ekacce bhikkhū pattepi pūresuṁ parissāvanānipi thavikāyopi pūresuṁ.	26	
PA_kd_6:26.4.1	Atha kho belaṭṭho kaccāno bhikkhū guḷehi santappetvā bhagavantaṁ etadavoca—	26	
PA_kd_6:26.4.2	“santappitā, bhante, bhikkhū guḷehi, bahu cāyaṁ guḷo avasiṭṭho.	26	
PA_kd_6:26.4.3	Kathāhaṁ, bhante, paṭipajjāmī”ti?	26	
PA_kd_6:26.4.4	“Tena hi tvaṁ, kaccāna, vighāsādānaṁ guḷaṁ dehī”ti.	26	
PA_kd_6:26.4.5	“Evaṁ, bhante”ti kho belaṭṭho kaccāno bhagavato paṭissuṇitvā vighāsādānaṁ guḷaṁ datvā bhagavantaṁ etadavoca—	26	
PA_kd_6:26.4.6	“dinno, bhante, vighāsādānaṁ guḷo, bahu cāyaṁ guḷo avasiṭṭho.	26	
PA_kd_6:26.4.7	Kathāhaṁ, bhante, paṭipajjāmī”ti?	26	
PA_kd_6:26.4.8	“Tena hi tvaṁ, kaccāna, vighāsādānaṁ guḷaṁ yāvadatthaṁ dehī”ti.	26	
PA_kd_6:26.5.1	“Evaṁ, bhante”ti kho belaṭṭho kaccāno bhagavato paṭissuṇitvā vighāsādānaṁ guḷaṁ yāvadatthaṁ datvā bhagavantaṁ etadavoca—	26	
PA_kd_6:26.5.2	“dinno, bhante, vighāsādānaṁ guḷo yāvadattho, bahu cāyaṁ guḷo avasiṭṭho.	26	
PA_kd_6:26.5.3	Kathāhaṁ, bhante, paṭipajjāmī”ti?	26	
PA_kd_6:26.5.4	“Tena hi tvaṁ, kaccāna, vighāsāde guḷehi santappehī”ti.	26	
PA_kd_6:26.5.5	“Evaṁ, bhante”ti kho belaṭṭho kaccāno bhagavato paṭissuṇitvā vighāsāde guḷehi santappesi.	26	
PA_kd_6:26.5.6	Ekacce vighāsādā kolambepi ghaṭepi pūresuṁ, piṭakānipi ucchaṅgepi pūresuṁ.	26	
PA_kd_6:26.6.1	Atha kho belaṭṭho kaccāno vighāsāde guḷehi santappetvā bhagavantaṁ etadavoca—	26	
PA_kd_6:26.6.2	“santappitā, bhante, vighāsādā guḷehi, bahu cāyaṁ guḷo avasiṭṭho.	26	
PA_kd_6:26.6.3	Kathāhaṁ, bhante, paṭipajjāmī”ti?	26	
PA_kd_6:26.6.4_0	“Nāhaṁ taṁ, kaccāna, passāmi sadevake loke samārake sabrahmake sassamaṇabrāhmaṇiyā	26	
PA_kd_6:26.6.4_1	pajāya sadevamanussāya yassa so guḷo paribhutto sammā pariṇāmaṁ gaccheyya, aññatra	26	
PA_kd_6:26.6.4_2	tathāgatassa vā tathāgatasāvakassa vā.	26	
PA_kd_6:26.6.5	Tena hi tvaṁ, kaccāna, taṁ guḷaṁ appaharite vā chaḍḍehi, appāṇake vā udake opilāpehī”ti.	26	
PA_kd_6:26.6.6	“Evaṁ, bhante”ti kho belaṭṭho kaccāno bhagavato paṭissuṇitvā taṁ guḷaṁ appāṇake udake opilāpeti.	26	
PA_kd_6:26.7.1	Atha kho so guḷo udake pakkhitto cicciṭāyati ciṭiciṭāyati padhūpāyati sampadhūpāyati.	26	
PA_kd_6:26.7.2	Seyyathāpi nāma phālo divasaṁsantatto udake pakkhitto cicciṭāyati ciṭiciṭāyati padhūpāyati sampadhūpāyati;	26	
PA_kd_6:26.7.3	evameva so guḷo udake pakkhitto cicciṭāyati ciṭiciṭāyati padhūpāyati sampadhūpāyati.	26	
PA_kd_6:26.7.4	Atha kho belaṭṭho kaccāno saṁviggo lomahaṭṭhajāto yena bhagavā tenupasaṅkami, upasaṅkamitvā bhagavantaṁ abhivādetvā ekamantaṁ nisīdi.	26	
PA_kd_6:26.8.1	Ekamantaṁ nisinnassa kho belaṭṭhassa kaccānassa bhagavā anupubbiṁ kathaṁ kathesi, seyyathidaṁ—	26	
PA_kd_6:26.8.2	dānakathaṁ sīlakathaṁ saggakathaṁ, kāmānaṁ ādīnavaṁ okāraṁ saṅkilesaṁ, nekkhamme ānisaṁsaṁ pakāsesi.	26	
PA_kd_6:26.8.3	Yadā bhagavā aññāsi belaṭṭhaṁ kaccānaṁ kallacittaṁ, muducittaṁ, vinīvaraṇacittaṁ, udaggacittaṁ, pasannacittaṁ, atha yā buddhānaṁ sāmukkaṁsikā dhammadesanā, taṁ pakāsesi …pe…	26	
PA_kd_6:26.8.4	evameva belaṭṭhassa kaccānassa tasmiṁyeva āsane virajaṁ vītamalaṁ dhammacakkhuṁ udapādi—	26	
PA_kd_6:26.8.5	“yaṁ kiñci samudayadhammaṁ, sabbaṁ taṁ nirodhadhamman”ti.	26	
PA_kd_6:26.9.1_0	Atha kho belaṭṭho kaccāno diṭṭhadhammo pattadhammo viditadhammo pariyogāḷhadhammo	26	
PA_kd_6:26.9.1_1	tiṇṇavicikiccho vigatakathaṅkatho vesārajjappatto aparappaccayo satthusāsane bhagavantaṁ etadavoca—	26	
PA_kd_6:26.9.2	“abhikkantaṁ, bhante, abhikkantaṁ, bhante.	26	
PA_kd_6:26.9.3	Seyyathāpi, bhante, nikkujjitaṁ vā ukkujjeyya …pe…	26	
PA_kd_6:26.9.4	evamevaṁ kho bhagavatā anekapariyāyena dhammo pakāsito.	26	
PA_kd_6:26.9.5	Esāhaṁ, bhante, bhagavantaṁ saraṇaṁ gacchāmi, dhammañca, bhikkhusaṅghañca.	26	
PA_kd_6:26.9.6	Upāsakaṁ maṁ bhagavā dhāretu ajjatagge pāṇupetaṁ saraṇagatan”ti.	26	
PA_kd_6:27.1.1	Atha kho bhagavā anupubbena cārikaṁ caramāno yena rājagahaṁ tadavasari.	27	
PA_kd_6:27.1.2	Tatra sudaṁ bhagavā rājagahe viharati veḷuvane kalandakanivāpe.	27	
PA_kd_6:27.1.3	Tena kho pana samayena rājagahe guḷo ussanno hoti.	27	
PA_kd_6:27.1.4	Bhikkhū—	27	
PA_kd_6:27.1.5	“gilānasseva bhagavatā guḷo anuññāto, no agilānassā”ti—	27	
PA_kd_6:27.1.6	kukkuccāyantā guḷaṁ na bhuñjanti.	27	
PA_kd_6:27.1.7	Bhagavato etamatthaṁ ārocesuṁ.	27	
PA_kd_6:27.1.8	“Anujānāmi, bhikkhave, gilānassa guḷaṁ, agilānassa guḷodakan”ti.	27	
PA_kd_6:28.1.0	14. Pāṭaligāmavatthu	28	
PA_kd_6:28.1.1	Atha kho bhagavā rājagahe yathābhirantaṁ viharitvā yena pāṭaligāmo tena cārikaṁ pakkāmi, mahatā bhikkhusaṅghena saddhiṁ aḍḍhatelasehi bhikkhusatehi.	28	
PA_kd_6:28.1.2	Atha kho bhagavā anupubbena cārikaṁ caramāno yena pāṭaligāmo tadavasari.	28	
PA_kd_6:28.1.3	Assosuṁ kho pāṭaligāmikā upāsakā—	28	
PA_kd_6:28.1.4	“bhagavā kira pāṭaligāmaṁ anuppatto”ti.	28	
PA_kd_6:28.1.5	Atha kho pāṭaligāmikā upāsakā yena bhagavā tenupasaṅkamiṁsu, upasaṅkamitvā bhagavantaṁ abhivādetvā ekamantaṁ nisīdiṁsu.	28	
PA_kd_6:28.1.6	Ekamantaṁ nisinne kho pāṭaligāmike upāsake bhagavā dhammiyā kathāya sandassesi, samādapesi, samuttejesi, sampahaṁsesi.	28	
PA_kd_6:28.2.1	Atha kho pāṭaligāmikā upāsakā bhagavatā dhammiyā kathāya sandassitā samādapitā samuttejitā sampahaṁsitā bhagavantaṁ etadavocuṁ—	28	
PA_kd_6:28.2.2	“adhivāsetu no, bhante, bhagavā āvasathāgāraṁ saddhiṁ bhikkhusaṅghenā”ti.	28	
PA_kd_6:28.2.3	Adhivāsesi bhagavā tuṇhībhāvena.	28	
PA_kd_6:28.2.4_0	Atha kho pāṭaligāmikā upāsakā bhagavato adhivāsanaṁ viditvā uṭṭhāyāsanā bhagavantaṁ	28	
PA_kd_6:28.2.4_1	abhivādetvā padakkhiṇaṁ katvā yena āvasathāgāraṁ tenupasaṅkamiṁsu, upasaṅkamitvā	28	
PA_kd_6:28.2.4_2	sabbasanthariṁ āvasathāgāraṁ santharitvā, āsanāni paññapetvā, udakamaṇikaṁ patiṭṭhāpetvā,	28	
PA_kd_6:28.2.4_3	telapadīpaṁ āropetvā yena bhagavā tenupasaṅkamiṁsu, upasaṅkamitvā bhagavantaṁ abhivādetvā ekamantaṁ aṭṭhaṁsu.	28	
PA_kd_6:28.3.1	Ekamantaṁ ṭhitā kho pāṭaligāmikā upāsakā bhagavantaṁ etadavocuṁ—	28	
PA_kd_6:28.3.2	“sabbasantharisanthataṁ, bhante, āvasathāgāraṁ.	28	
PA_kd_6:28.3.3	Āsanāni paññattāni.	28	
PA_kd_6:28.3.4	Udakamaṇiko patiṭṭhāpito.	28	
PA_kd_6:28.3.5	Telapadīpo āropito.	28	
PA_kd_6:28.3.6	Yassadāni, bhante, bhagavā kālaṁ maññatī”ti.	28	
PA_kd_6:28.3.7_0	Atha kho bhagavā nivāsetvā pattacīvaramādāya saddhiṁ bhikkhusaṅghena yena āvasathāgāraṁ	28	
PA_kd_6:28.3.7_1	tenupasaṅkami; upasaṅkamitvā pāde pakkhāletvā āvasathāgāraṁ pavisitvā majjhimaṁ thambhaṁ	28	
PA_kd_6:28.3.7_2	nissāya puratthābhimukho nisīdi.	28	
PA_kd_6:28.3.8	Bhikkhusaṅghopi kho pāde pakkhāletvā āvasathāgāraṁ pavisitvā pacchimaṁ bhittiṁ nissāya puratthābhimukho nisīdi, bhagavantaṁyeva purakkhatvā.	28	
PA_kd_6:28.3.9	Pāṭaligāmikāpi kho upāsakā pāde pakkhāletvā āvasathāgāraṁ pavisitvā puratthimaṁ bhittiṁ nissāya pacchimābhimukhā nisīdiṁsu, bhagavantaṁyeva purakkhatvā.	28	
PA_kd_6:28.3.10	Atha kho bhagavā pāṭaligāmike upāsake āmantesi—	28	
PA_kd_6:28.4.1	“Pañcime, gahapatayo, ādīnavā dussīlassa sīlavipattiyā.	28	
PA_kd_6:28.4.2	Katame pañca?	28	
PA_kd_6:28.4.3	Idha, gahapatayo, dussīlo sīlavipanno pamādādhikaraṇaṁ mahatiṁ bhogajāniṁ nigacchati.	28	
PA_kd_6:28.4.4	Ayaṁ paṭhamo ādīnavo dussīlassa sīlavipattiyā.	28	
PA_kd_6:28.4.5	Puna caparaṁ, gahapatayo, dussīlassa sīlavipannassa pāpako kittisaddo abbhuggacchati.	28	
PA_kd_6:28.4.6	Ayaṁ dutiyo ādīnavo dussīlassa sīlavipattiyā.	28	
PA_kd_6:28.4.7_0	Puna caparaṁ, gahapatayo, dussīlo sīlavipanno yaññadeva parisaṁ upasaṅkamati, yadi	28	
PA_kd_6:28.4.7_1	khattiyaparisaṁ, yadi brāhmaṇaparisaṁ, yadi gahapatiparisaṁ, yadi samaṇaparisaṁ,	28	
PA_kd_6:28.4.7_2	avisārado upasaṅkamati maṅkubhūto.	28	
PA_kd_6:28.4.8	Ayaṁ tatiyo ādīnavo dussīlassa sīlavipattiyā.	28	
PA_kd_6:28.4.9	Puna caparaṁ, gahapatayo, dussīlo sīlavipanno sammūḷho kālaṁ karoti.	28	
PA_kd_6:28.4.10	Ayaṁ catuttho ādīnavo dussīlassa sīlavipattiyā.	28	
PA_kd_6:28.4.11	Puna caparaṁ, gahapatayo, dussīlo sīlavipanno kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapajjati.	28	
PA_kd_6:28.4.12	Ayaṁ pañcamo ādīnavo dussīlassa sīlavipattiyā.	28	
PA_kd_6:28.4.13	Ime kho, gahapatayo, pañca ādīnavā dussīlassa sīlavipattiyā.	28	
PA_kd_6:28.5.1	Pañcime, gahapatayo, ānisaṁsā sīlavato sīlasampadāya.	28	
PA_kd_6:28.5.2	Katame pañca?	28	
PA_kd_6:28.5.3	Idha, gahapatayo, sīlavā sīlasampanno appamādādhikaraṇaṁ mahantaṁ bhogakkhandhaṁ adhigacchati.	28	
PA_kd_6:28.5.4	Ayaṁ paṭhamo ānisaṁso sīlavato sīlasampadāya.	28	
PA_kd_6:28.5.5	Puna caparaṁ, gahapatayo, sīlavato sīlasampannassa kalyāṇo kittisaddo abbhuggacchati.	28	
PA_kd_6:28.5.6	Ayaṁ dutiyo ānisaṁso sīlavato sīlasampadāya.	28	
PA_kd_6:28.5.7_0	Puna caparaṁ, gahapatayo, sīlavā sīlasampanno yaññadeva parisaṁ upasaṅkamati, yadi	28	
PA_kd_6:28.5.7_1	khattiyaparisaṁ, yadi brāhmaṇaparisaṁ, yadi gahapatiparisaṁ, yadi samaṇaparisaṁ,	28	
PA_kd_6:28.5.7_2	visārado upasaṅkamati amaṅkubhūto.	28	
PA_kd_6:28.5.8	Ayaṁ tatiyo ānisaṁso sīlavato sīlasampadāya.	28	
PA_kd_6:28.5.9	Puna caparaṁ, gahapatayo, sīlavā sīlasampanno asammūḷho kālaṁ karoti.	28	
PA_kd_6:28.5.10	Ayaṁ catuttho ānisaṁso sīlavato sīlasampadāya.	28	
PA_kd_6:28.5.11	Puna caparaṁ, gahapatayo, sīlavā sīlasampanno kāyassa bhedā paraṁ maraṇā sugatiṁ saggaṁ lokaṁ upapajjati.	28	
PA_kd_6:28.5.12	Ayaṁ pañcamo ānisaṁso sīlavato sīlasampadāya.	28	
PA_kd_6:28.5.13	Ime kho, gahapatayo, pañca ānisaṁsā sīlavato sīlasampadāyā”ti.	28	
PA_kd_6:28.6.1	Atha kho bhagavā pāṭaligāmike upāsake bahudeva rattiṁ dhammiyā kathāya sandassetvā samādapetvā samuttejetvā sampahaṁsetvā uyyojesi—	28	
PA_kd_6:28.6.2	“abhikkantā kho, gahapatayo, ratti.	28	
PA_kd_6:28.6.3	Yassadāni tumhe kālaṁ maññathā”ti.	28	
PA_kd_6:28.6.4	“Evaṁ, bhante”ti, kho pāṭaligāmikā upāsakā bhagavato paṭissuṇitvā uṭṭhāyāsanā bhagavantaṁ abhivādetvā padakkhiṇaṁ katvā pakkamiṁsu.	28	
PA_kd_6:28.7.1	Atha kho bhagavā acirapakkantesu pāṭaligāmikesu upāsakesu suññāgāraṁ pāvisi.	28	
PA_kd_6:28.7.2.0	15. Sunidhavassakāravatthu	28	
PA_kd_6:28.7.2.1	Tena kho pana samayena sunidhavassakārā magadhamahāmattā pāṭaligāme nagaraṁ māpenti vajjīnaṁ paṭibāhāya.	28	
PA_kd_6:28.7.3	Addasā kho bhagavā rattiyā paccūsasamayaṁ paccuṭṭhāya dibbena cakkhunā visuddhena atikkantamānusakena sambahulā devatāyo pāṭaligāme vatthūni pariggaṇhantiyo.	28	
PA_kd_6:28.7.4	Yasmiṁ padese mahesakkhā devatā vatthūni pariggaṇhanti, mahesakkhānaṁ tattha rājūnaṁ rājamahāmattānaṁ cittāni namanti nivesanāni māpetuṁ.	28	
PA_kd_6:28.7.5	Yasmiṁ padese majjhimā devatā vatthūni pariggaṇhanti, majjhimānaṁ tattha rājūnaṁ rājamahāmattānaṁ cittāni namanti nivesanāni māpetuṁ.	28	
PA_kd_6:28.7.6	Yasmiṁ padese nīcā devatā vatthūni pariggaṇhanti, nīcānaṁ tattha rājūnaṁ rājamahāmattānaṁ cittāni namanti nivesanāni māpetuṁ.	28	
PA_kd_6:28.7.7	Atha kho bhagavā āyasmantaṁ ānandaṁ āmantesi—	28	
PA_kd_6:28.7.8	“ke nu kho te, ānanda, pāṭaligāme nagaraṁ māpentī”ti?	28	
PA_kd_6:28.8.1	“Sunidhavassakārā, bhante, magadhamahāmattā pāṭaligāme nagaraṁ māpenti vajjīnaṁ paṭibāhāyā”ti.	28	
PA_kd_6:28.8.2	“Seyyathāpi, ānanda, devehi tāvatiṁsehi saddhiṁ mantetvā;	28	
PA_kd_6:28.8.3	evameva kho, ānanda, sunidhavassakārā magadhamahāmattā pāṭaligāme nagaraṁ māpenti vajjīnaṁ paṭibāhāya.	28	
PA_kd_6:28.8.4	Idhāhaṁ, ānanda, rattiyā paccūsasamayaṁ paccuṭṭhāya addasaṁ dibbena cakkhunā visuddhena atikkantamānusakena sambahulā devatāyo pāṭaligāme vatthūni pariggaṇhantiyo.	28	
PA_kd_6:28.8.5	Yasmiṁ padese mahesakkhā devatā vatthūni pariggaṇhanti, mahesakkhānaṁ tattha rājūnaṁ rājamahāmattānaṁ cittāni namanti nivesanāni māpetuṁ.	28	
PA_kd_6:28.8.6	Yasmiṁ padese majjhimā devatā vatthūni pariggaṇhanti, majjhimānaṁ tattha rājūnaṁ rājamahāmattānaṁ cittāni namanti nivesanāni māpetuṁ.	28	
PA_kd_6:28.8.7	Yasmiṁ padese nīcā devatā vatthūni pariggaṇhanti, nīcānaṁ tattha rājūnaṁ rājamahāmattānaṁ cittāni namanti nivesanāni māpetuṁ.	28	
PA_kd_6:28.8.8	Yāvatā, ānanda, ariyaṁ āyatanaṁ, yāvatā vaṇippatho, idaṁ agganagaraṁ bhavissati pāṭaliputtaṁ puṭabhedanaṁ.	28	
PA_kd_6:28.8.9	Pāṭaliputtassa kho, ānanda, tayo antarāyā bhavissanti—	28	
PA_kd_6:28.8.10	aggito vā udakato vā abbhantarato vā mithubhedā”ti.	28	
PA_kd_6:28.9.1	Atha kho sunidhavassakārā magadhamahāmattā yena bhagavā tenupasaṅkamiṁsu, upasaṅkamitvā bhagavatā saddhiṁ sammodiṁsu, sammodanīyaṁ kathaṁ sāraṇīyaṁ vītisāretvā ekamantaṁ aṭṭhaṁsu.	28	
PA_kd_6:28.10.1	Ekamantaṁ ṭhitā kho sunidhavassakārā magadhamahāmattā bhagavantaṁ etadavocuṁ—	28	
PA_kd_6:28.10.2	“adhivāsetu no bhavaṁ gotamo ajjatanāya bhattaṁ saddhiṁ bhikkhusaṅghenā”ti.	28	
PA_kd_6:28.10.3	Adhivāsesi bhagavā tuṇhībhāvena.	28	
PA_kd_6:28.10.4	Atha kho sunidhavassakārā magadhamahāmattā bhagavato adhivāsanaṁ viditvā pakkamiṁsu.	28	
PA_kd_6:28.10.5	Atha kho sunidhavassakārā magadhamahāmattā paṇītaṁ khādanīyaṁ bhojanīyaṁ paṭiyādāpetvā bhagavato kālaṁ ārocāpesuṁ—“kālo, bho gotama, niṭṭhitaṁ bhattan”ti.	28	
PA_kd_6:28.10.6_0	Atha kho bhagavā pubbaṇhasamayaṁ nivāsetvā pattacīvaramādāya yena sunidhavassakārānaṁ	28	
PA_kd_6:28.10.6_1	magadhamahāmattānaṁ parivesanā tenupasaṅkami; upasaṅkamitvā paññatte āsane nisīdi	28	
PA_kd_6:28.10.6_2	saddhiṁ bhikkhusaṅghena.	28	
PA_kd_6:28.10.7_0	Atha kho sunidhavassakārā magadhamahāmattā buddhappamukhaṁ bhikkhusaṅghaṁ paṇītena	28	
PA_kd_6:28.10.7_1	khādanīyena bhojanīyena sahatthā santappetvā sampavāretvā bhagavantaṁ bhuttāviṁ onītapattapāṇiṁ	28	
PA_kd_6:28.10.7_2	ekamantaṁ nisīdiṁsu.	28	
PA_kd_6:28.10.8	Ekamantaṁ nisinne kho sunidhavassakāre magadhamahāmatte bhagavā imāhi gāthāhi anumodi—	28	
PA_kd_6:28.11.1	“Yasmiṁ padese kappeti,	28	
PA_kd_6:28.11.2	vāsaṁ paṇḍitajātiyo;	28	
PA_kd_6:28.11.3	Sīlavantettha bhojetvā,	28	
PA_kd_6:28.11.4	saññate brahmacārayo.	28	
PA_kd_6:28.11.5	Yā tattha devatā āsuṁ,	28	
PA_kd_6:28.11.6	tāsaṁ dakkhiṇamādise;	28	
PA_kd_6:28.11.7	Tā pūjitā pūjayanti,	28	
PA_kd_6:28.11.8	mānitā mānayanti naṁ.	28	
PA_kd_6:28.11.9	Tato naṁ anukampanti,	28	
PA_kd_6:28.11.10	mātā puttaṁva orasaṁ;	28	
PA_kd_6:28.11.11	Devatānukampito poso,	28	
PA_kd_6:28.11.12	sadā bhadrāni passatī”ti.	28	
PA_kd_6:28.11.13	Atha kho bhagavā sunidhavassakāre magadhamahāmatte imāhi gāthāhi anumoditvā uṭṭhāyāsanā pakkāmi.	28	
PA_kd_6:28.12.1	Tena kho pana samayena sunidhavassakārā magadhamahāmattā bhagavantaṁ piṭṭhito piṭṭhito anubandhā honti—	28	
PA_kd_6:28.12.2	“yenajja samaṇo gotamo dvārena nikkhamissati, taṁ gotamadvāraṁ nāma bhavissati;	28	
PA_kd_6:28.12.3	yena titthena gaṅgaṁ nadiṁ uttarissati, taṁ gotamatitthaṁ nāma bhavissatī”ti.	28	
PA_kd_6:28.12.4	Atha kho bhagavā yena dvārena nikkhami, taṁ gotamadvāraṁ nāma ahosi.	28	
PA_kd_6:28.12.5	Atha kho bhagavā yena gaṅgā nadī tenupasaṅkami.	28	
PA_kd_6:28.12.6	Tena kho pana samayena gaṅgā nadī pūrā hoti samatittikā kākapeyyā.	28	
PA_kd_6:28.12.7	Manussā aññe nāvaṁ pariyesanti, aññe uḷumpaṁ pariyesanti, aññe kullaṁ bandhanti orā pāraṁ gantukāmā.	28	
PA_kd_6:28.13.1_0	Addasā kho bhagavā te manusse aññe nāvaṁ pariyesante, aññe uḷumpaṁ pariyesante, aññe	28	
PA_kd_6:28.13.1_1	kullaṁ bandhante orā pāraṁ gantukāme, disvāna seyyathāpi nāma balavā puriso samiñjitaṁ	28	
PA_kd_6:28.13.1_2	vā bāhaṁ pasāreyya, pasāritaṁ vā bāhaṁ samiñjeyya; evameva kho—gaṅgāya nadiyā orimatīre	28	
PA_kd_6:28.13.1_3	antarahito pārimatīre paccuṭṭhāsi saddhiṁ bhikkhusaṅghena.	28	
PA_kd_6:28.13.2	Atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi—	28	
PA_kd_6:28.13.3	“Ye taranti aṇṇavaṁ saraṁ,	28	
PA_kd_6:28.13.4	Setuṁ katvāna visajja pallalāni;	28	
PA_kd_6:28.13.5	Kullañhi jano bandhati,	28	
PA_kd_6:28.13.6	Tiṇṇā medhāvino janā”ti.	28	
PA_kd_6:29.1.0	16. Koṭigāmesaccakathā	29	
PA_kd_6:29.1.1	Atha kho bhagavā yena koṭigāmo tenupasaṅkami.	29	
PA_kd_6:29.1.2	Tatra sudaṁ bhagavā koṭigāme viharati.	29	
PA_kd_6:29.1.3	Tatra kho bhagavā bhikkhū āmantesi—	29	
PA_kd_6:29.1.4	“catunnaṁ, bhikkhave, ariyasaccānaṁ ananubodhā appaṭivedhā evamidaṁ dīghamaddhānaṁ sandhāvitaṁ saṁsaritaṁ mamañceva tumhākañca.	29	
PA_kd_6:29.1.5	Katamesaṁ catunnaṁ?	29	
PA_kd_6:29.1.6	Dukkhassa, bhikkhave, ariyasaccassa ananubodhā appaṭivedhā evamidaṁ dīghamaddhānaṁ sandhāvitaṁ saṁsaritaṁ mamañceva tumhākañca.	29	
PA_kd_6:29.1.7	Dukkhasamudayassa ariyasaccassa …pe…	29	
PA_kd_6:29.1.8	dukkhanirodhassa ariyasaccassa …pe…	29	
PA_kd_6:29.1.9	dukkhanirodhagāminiyā paṭipadāya ariyasaccassa ananubodhā appaṭivedhā evamidaṁ dīghamaddhānaṁ sandhāvitaṁ saṁsaritaṁ mamañceva tumhākañca.	29	
PA_kd_6:29.2.1_0	Tayidaṁ, bhikkhave, dukkhaṁ ariyasaccaṁ anubuddhaṁ paṭividdhaṁ, dukkhasamudayaṁ ariyasaccaṁ	29	
PA_kd_6:29.2.1_1	anubuddhaṁ paṭividdhaṁ, dukkhanirodhaṁ ariyasaccaṁ anubuddhaṁ paṭividdhaṁ, dukkhanirodhagāminī	29	
PA_kd_6:29.2.1_2	paṭipadā ariyasaccaṁ anubuddhaṁ paṭividdhaṁ, ucchinnā bhavataṇhā, khīṇā bhavanetti,	29	
PA_kd_6:29.2.1_3	natthi dāni punabbhavoti.	29	
PA_kd_6:29.2.2	Catunnaṁ ariyasaccānaṁ,	29	
PA_kd_6:29.2.3	yathābhūtaṁ adassanā;	29	
PA_kd_6:29.2.4	Saṁsitaṁ dīghamaddhānaṁ,	29	
PA_kd_6:29.2.5	tāsu tāsveva jātisu.	29	
PA_kd_6:29.2.6	Tāni etāni diṭṭhāni,	29	
PA_kd_6:29.2.7	bhavanetti samūhatā;	29	
PA_kd_6:29.2.8	Ucchinnaṁ mūlaṁ dukkhassa,	29	
PA_kd_6:29.2.9	natthi dāni punabbhavo”ti.	29	
PA_kd_6:30.1.0	17. Ambapālīvatthu	30	
PA_kd_6:30.1.1	Assosi kho ambapālī gaṇikā—	30	
PA_kd_6:30.1.2	“bhagavā kira koṭigāmaṁ anuppatto”ti.	30	
PA_kd_6:30.1.3	Atha kho ambapālī gaṇikā bhadrāni bhadrāni yānāni yojāpetvā bhadraṁ bhadraṁ yānaṁ abhiruhitvā bhadrehi bhadrehi yānehi vesāliyā niyyāsi bhagavantaṁ dassanāya.	30	
PA_kd_6:30.1.4	Yāvatikā yānassa bhūmi, yānena gantvā, yānā paccorohitvā, pattikāva yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi.	30	
PA_kd_6:30.2.1	Ekamantaṁ nisinnaṁ kho ambapāliṁ gaṇikaṁ bhagavā dhammiyā kathāya sandassesi samādapesi samuttejesi sampahaṁsesi.	30	
PA_kd_6:30.2.2	Atha kho ambapālī gaṇikā bhagavatā dhammiyā kathāya sandassitā samādapitā samuttejitā sampahaṁsitā bhagavantaṁ etadavoca—	30	
PA_kd_6:30.2.3	“adhivāsetu me, bhante, bhagavā svātanāya bhattaṁ saddhiṁ bhikkhusaṅghenā”ti.	30	
PA_kd_6:30.2.4	Adhivāsesi bhagavā tuṇhībhāvena.	30	
PA_kd_6:30.2.5	Atha kho ambapālī gaṇikā bhagavato adhivāsanaṁ viditvā uṭṭhāyāsanā bhagavantaṁ abhivādetvā padakkhiṇaṁ katvā pakkāmi.	30	
PA_kd_6:30.3.0	18. Licchavīvatthu	30	
PA_kd_6:30.3.1	Assosuṁ kho vesālikā licchavī—	30	
PA_kd_6:30.3.2	“bhagavā kira koṭigāmaṁ anuppatto”ti.	30	
PA_kd_6:30.3.3	Atha kho vesālikā licchavī bhadrāni bhadrāni yānāni yojāpetvā bhadraṁ bhadraṁ yānaṁ abhiruhitvā bhadrehi bhadrehi yānehi vesāliyā niyyāsuṁ bhagavantaṁ dassanāya.	30	
PA_kd_6:30.3.4_0	Appekacce licchavī nīlā honti nīlavaṇṇā nīlavatthā nīlālaṅkārā, appekacce licchavī	30	
PA_kd_6:30.3.4_1	pītā honti pītavaṇṇā pītavatthā pītālaṅkārā, appekacce licchavī lohitā honti lohitavaṇṇā	30	
PA_kd_6:30.3.4_2	lohitavatthā lohitālaṅkārā, appekacce licchavī odātā honti odātavaṇṇā odātavatthā odātālaṅkārā.	30	
PA_kd_6:30.3.5	Atha kho ambapālī gaṇikā daharānaṁ daharānaṁ licchavīnaṁ īsāya īsaṁ yugena yugaṁ cakkena cakkaṁ akkhena akkhaṁ paṭivaṭṭesi.	30	
PA_kd_6:30.4.1	Atha kho te licchavī ambapāliṁ gaṇikaṁ etadavocuṁ—	30	
PA_kd_6:30.4.2	“kissa, je ambapāli, daharānaṁ daharānaṁ licchavīnaṁ īsāya īsaṁ yugena yugaṁ cakkena cakkaṁ akkhena akkhaṁ paṭivaṭṭesī”ti?	30	
PA_kd_6:30.4.3	“Tathā hi pana mayā, ayyaputtā, svātanāya buddhappamukho bhikkhusaṅgho nimantito”ti.	30	
PA_kd_6:30.4.4	“Dehi, je ambapāli, amhākaṁ etaṁ bhattaṁ satasahassenā”ti.	30	
PA_kd_6:30.4.5	“Sacepi me, ayyaputtā, vesāliṁ sāhāraṁ dajjeyyātha, neva dajjāhaṁ taṁ bhattan”ti.	30	
PA_kd_6:30.4.6	Atha kho te licchavī aṅguliṁ phoṭesuṁ—	30	
PA_kd_6:30.4.7	“jitamha vata bho ambakāya, parājitamha vata bho ambakāyā”ti.	30	
PA_kd_6:30.5.1	Atha kho te licchavī yena bhagavā tenupasaṅkamiṁsu.	30	
PA_kd_6:30.5.2	Addasā kho bhagavā te licchavī dūratova āgacchante, disvāna bhikkhū āmantesi—	30	
PA_kd_6:30.5.3	“yehi, bhikkhave, bhikkhūhi devā tāvatiṁsā adiṭṭhapubbā, oloketha, bhikkhave, licchavīparisaṁ;	30	
PA_kd_6:30.5.4	apaloketha, bhikkhave, licchavīparisaṁ;	30	
PA_kd_6:30.5.5	upasaṁharatha, bhikkhave, licchavīparisaṁ tāvatiṁsaparisan”ti.	30	
PA_kd_6:30.5.6	Atha kho te licchavī yāvatikā yānassa bhūmi, yānena gantvā yānā paccorohitvā pattikāva yena bhagavā tenupasaṅkamiṁsu;	30	
PA_kd_6:30.5.7	upasaṅkamitvā bhagavantaṁ abhivādetvā ekamantaṁ nisīdiṁsu.	30	
PA_kd_6:30.5.8	Ekamantaṁ nisinne kho te licchavī bhagavā dhammiyā kathāya sandassesi samādapesi samuttejesi sampahaṁsesi.	30	
PA_kd_6:30.5.9	Atha kho te licchavī, bhagavatā dhammiyā kathāya sandassitā samādapitā samuttejitā sampahaṁsitā bhagavantaṁ etadavocuṁ—	30	
PA_kd_6:30.5.10	“adhivāsetu no, bhante, bhagavā svātanāya bhattaṁ saddhiṁ bhikkhusaṅghenā”ti.	30	
PA_kd_6:30.5.11	“Adhivuṭṭhomhi, licchavī, svātanāya ambapāliyā gaṇikāya bhattan”ti.	30	
PA_kd_6:30.5.12	Atha kho te licchavī aṅguliṁ phoṭesuṁ—	30	
PA_kd_6:30.5.13	“jitamha vata bho ambakāya, parājitamha vata bho ambakāyā”ti.	30	
PA_kd_6:30.5.14	Atha kho te licchavī bhagavato bhāsitaṁ abhinanditvā anumoditvā uṭṭhāyāsanā bhagavantaṁ abhivādetvā padakkhiṇaṁ katvā pakkamiṁsu.	30	
PA_kd_6:30.6.1	Atha kho bhagavā koṭigāme yathābhirantaṁ viharitvā yena nātikā tenupasaṅkami.	30	
PA_kd_6:30.6.2	Tatra sudaṁ bhagavā nātike viharati giñjakāvasathe.	30	
PA_kd_6:30.6.3	Atha kho ambapālī gaṇikā tassā rattiyā accayena sake ārāme paṇītaṁ khādanīyaṁ bhojanīyaṁ paṭiyādāpetvā bhagavato kālaṁ ārocāpesi—“kālo, bhante, niṭṭhitaṁ bhattan”ti.	30	
PA_kd_6:30.6.4	Atha kho bhagavā pubbaṇhasamayaṁ nivāsetvā pattacīvaramādāya yena ambapāliyā gaṇikāya parivesanā tenupasaṅkami; upasaṅkamitvā paññatte āsane nisīdi saddhiṁ bhikkhusaṅghena.	30	
PA_kd_6:30.6.5_0	Atha kho ambapālī gaṇikā buddhappamukhaṁ bhikkhusaṅghaṁ paṇītena khādanīyena bhojanīyena	30	
PA_kd_6:30.6.5_1	sahatthā santappetvā sampavāretvā bhagavantaṁ bhuttāviṁ onītapattapāṇiṁ ekamantaṁ	30	
PA_kd_6:30.6.5_2	nisīdi. Ekamantaṁ nisinnā kho ambapālī gaṇikā bhagavantaṁ etadavoca—	30	
PA_kd_6:30.6.6	“imāhaṁ, bhante, ambavanaṁ buddhappamukhassa bhikkhusaṅghassa dammī”ti.	30	
PA_kd_6:30.6.7	Paṭiggahesi bhagavā ārāmaṁ.	30	
PA_kd_6:30.6.8	Atha kho bhagavā ambapāliṁ gaṇikaṁ dhammiyā kathāya sandassetvā samādapetvā samuttejetvā sampahaṁsetvā uṭṭhāyāsanā yena mahāvanaṁ tenupasaṅkami.	30	
PA_kd_6:30.6.9	Tatra sudaṁ bhagavā vesāliyaṁ viharati mahāvane kūṭāgārasālāyaṁ.	30	
PA_kd_6:30.6.10	Licchavibhāṇavāro niṭṭhito tatiyo.	30	
PA_kd_6:31.1.0	19. Sīhasenāpativatthu	31	
PA_kd_6:31.1.1_0	Tena kho pana samayena abhiññātā abhiññātā licchavī sandhāgāre sannisinnā sannipatitā	31	
PA_kd_6:31.1.1_1	anekapariyāyena buddhassa vaṇṇaṁ bhāsanti, dhammassa vaṇṇaṁ bhāsanti, saṅghassa vaṇṇaṁ bhāsanti.	31	
PA_kd_6:31.1.2	Tena kho pana samayena sīho senāpati nigaṇṭhasāvako tassaṁ parisāyaṁ nisinno hoti.	31	
PA_kd_6:31.1.3	Atha kho sīhassa senāpatissa etadahosi—	31	
PA_kd_6:31.1.4_0	“nissaṁsayaṁ kho so bhagavā arahaṁ sammāsambuddho bhavissati, tathā hime abhiññātā	31	
PA_kd_6:31.1.4_1	abhiññātā licchavī sandhāgāre sannisinnā sannipatitā anekapariyāyena buddhassa vaṇṇaṁ	31	
PA_kd_6:31.1.4_2	bhāsanti, dhammassa vaṇṇaṁ bhāsanti, saṅghassa vaṇṇaṁ bhāsanti.	31	
PA_kd_6:31.1.5	Yannūnāhaṁ taṁ bhagavantaṁ dassanāya upasaṅkameyyaṁ arahantaṁ sammāsambuddhan”ti.	31	
PA_kd_6:31.2.1	Atha kho sīho senāpati yena nigaṇṭho nāṭaputto tenupasaṅkami, upasaṅkamitvā nigaṇṭhaṁ nāṭaputtaṁ etadavoca—	31	
PA_kd_6:31.2.2	“icchāmahaṁ, bhante, samaṇaṁ gotamaṁ dassanāya upasaṅkamitun”ti.	31	
PA_kd_6:31.2.3	“Kiṁ pana tvaṁ, sīha, kiriyavādo samāno akiriyavādaṁ samaṇaṁ gotamaṁ dassanāya upasaṅkamissasi?	31	
PA_kd_6:31.2.4	Samaṇo hi, sīha, gotamo akiriyavādo akiriyāya dhammaṁ deseti, tena ca sāvake vinetī”ti.	31	
PA_kd_6:31.2.5	Atha kho sīhassa senāpatissa yo ahosi gamikābhisaṅkhāro bhagavantaṁ dassanāya, so paṭippassambhi.	31	
PA_kd_6:31.3.1	Dutiyampi kho abhiññātā abhiññātā licchavī sandhāgāre sannisinnā sannipatitā anekapariyāyena buddhassa vaṇṇaṁ bhāsanti, dhammassa vaṇṇaṁ bhāsanti, saṅghassa vaṇṇaṁ bhāsanti.	31	
PA_kd_6:31.3.2	Dutiyampi kho sīhassa senāpatissa etadahosi—	31	
PA_kd_6:31.3.3_0	“nissaṁsayaṁ kho so bhagavā arahaṁ sammāsambuddho bhavissati, tathā hime abhiññātā	31	
PA_kd_6:31.3.3_1	abhiññātā licchavī sandhāgāre sannisinnā sannipatitā anekapariyāyena buddhassa vaṇṇaṁ	31	
PA_kd_6:31.3.3_2	bhāsanti, dhammassa vaṇṇaṁ bhāsanti, saṅghassa vaṇṇaṁ bhāsanti.	31	
PA_kd_6:31.3.4	Yannūnāhaṁ taṁ bhagavantaṁ dassanāya upasaṅkameyyaṁ arahantaṁ sammāsambuddhan”ti.	31	
PA_kd_6:31.3.5	Dutiyampi kho sīho senāpati yena nigaṇṭho nāṭaputto tenupasaṅkami, upasaṅkamitvā nigaṇṭhaṁ nāṭaputtaṁ etadavoca—	31	
PA_kd_6:31.3.6	“icchāmahaṁ, bhante, samaṇaṁ gotamaṁ dassanāya upasaṅkamitun”ti.	31	
PA_kd_6:31.3.7	“Kiṁ pana tvaṁ, sīha, kiriyavādo samāno akiriyavādaṁ samaṇaṁ gotamaṁ dassanāya upasaṅkamissasi?	31	
PA_kd_6:31.3.8	Samaṇo hi, sīha, gotamo akiriyavādo akiriyāya dhammaṁ deseti, tena ca sāvake vinetī”ti.	31	
PA_kd_6:31.3.9	Dutiyampi kho sīhassa senāpatissa yo ahosi gamikābhisaṅkhāro bhagavantaṁ dassanāya, so paṭippassambhi.	31	
PA_kd_6:31.3.10	Tatiyampi kho abhiññātā abhiññātā licchavī sandhāgāre sannisinnā sannipatitā anekapariyāyena buddhassa vaṇṇaṁ bhāsanti, dhammassa vaṇṇaṁ bhāsanti, saṅghassa vaṇṇaṁ bhāsanti.	31	
PA_kd_6:31.3.11	Tatiyampi kho sīhassa senāpatissa etadahosi—	31	
PA_kd_6:31.3.12_0	“nissaṁsayaṁ kho so bhagavā arahaṁ sammāsambuddho bhavissati, tathā hime abhiññātā	31	
PA_kd_6:31.3.12_1	abhiññātā licchavī sandhāgāre sannisinnā sannipatitā anekapariyāyena buddhassa vaṇṇaṁ	31	
PA_kd_6:31.3.12_2	bhāsanti, dhammassa vaṇṇaṁ bhāsanti, saṅghassa vaṇṇaṁ bhāsanti.	31	
PA_kd_6:31.3.13	Kiñhi me karissanti nigaṇṭhā apalokitā vā anapalokitā vā?	31	
PA_kd_6:31.3.14	Yannūnāhaṁ anapaloketvāva nigaṇṭhe taṁ bhagavantaṁ dassanāya upasaṅkameyyaṁ arahantaṁ sammāsambuddhan”ti.	31	
PA_kd_6:31.4.1	Atha kho sīho senāpati pañcahi rathasatehi divādivassa vesāliyā niyyāsi bhagavantaṁ dassanāya.	31	
PA_kd_6:31.4.2	Yāvatikā yānassa bhūmi, yānena gantvā yānā paccorohitvā pattikova yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi.	31	
PA_kd_6:31.4.3	Ekamantaṁ nisinno kho sīho senāpati bhagavantaṁ etadavoca—	31	
PA_kd_6:31.4.4	“sutaṁ me taṁ, bhante—‘akiriyavādo samaṇo gotamo akiriyāya dhammaṁ deseti, tena ca sāvake vinetī’ti.	31	
PA_kd_6:31.4.5	Ye te, bhante, evamāhaṁsu—‘akiriyavādo samaṇo gotamo, akiriyāya dhammaṁ deseti, tena ca sāvake vinetī’ti.	31	
PA_kd_6:31.4.6	Kacci te, bhante, bhagavato vuttavādino, na ca bhagavantaṁ abhūtena abbhācikkhanti, dhammassa cānudhammaṁ byākaronti, na ca koci sahadhammiko vādānuvādo gārayhaṁ ṭhānaṁ āgacchati?	31	
PA_kd_6:31.4.7	Anabbhakkhātukāmā hi mayaṁ, bhante, bhagavantan”ti.	31	
PA_kd_6:31.5.1	“Atthi, sīha, pariyāyo, yena maṁ pariyāyena sammā vadamāno vadeyya—	31	
PA_kd_6:31.5.2	akiriyavādo samaṇo gotamo, akiriyāya dhammaṁ deseti, tena ca sāvake vinetīti.	31	
PA_kd_6:31.5.3	Atthi, sīha, pariyāyo, yena maṁ pariyāyena sammā vadamāno vadeyya—	31	
PA_kd_6:31.5.4	kiriyavādo samaṇo gotamo kiriyāya dhammaṁ deseti, tena ca sāvake vinetīti.	31	
PA_kd_6:31.5.5	Atthi, sīha, pariyāyo, yena maṁ pariyāyena sammā vadamāno vadeyya—	31	
PA_kd_6:31.5.6	ucchedavādo samaṇo gotamo ucchedāya dhammaṁ deseti, tena ca sāvake vinetīti.	31	
PA_kd_6:31.5.7	Atthi, sīha, pariyāyo, yena maṁ pariyāyena sammā vadamāno vadeyya—	31	
PA_kd_6:31.5.8	jegucchī samaṇo gotamo, jegucchitāya dhammaṁ deseti, tena ca sāvake vinetīti.	31	
PA_kd_6:31.5.9	Atthi, sīha, pariyāyo, yena maṁ pariyāyena sammā vadamāno vadeyya—	31	
PA_kd_6:31.5.10	venayiko samaṇo gotamo, vinayāya dhammaṁ deseti, tena ca sāvake vinetīti.	31	
PA_kd_6:31.5.11	Atthi, sīha, pariyāyo, yena maṁ pariyāyena sammā vadamāno vadeyya—	31	
PA_kd_6:31.5.12	tapassī samaṇo gotamo, tapassitāya dhammaṁ deseti, tena ca sāvake vinetīti.	31	
PA_kd_6:31.5.13	Atthi, sīha, pariyāyo, yena maṁ pariyāyena sammā vadamāno vadeyya—	31	
PA_kd_6:31.5.14	apagabbho samaṇo gotamo, apagabbhatāya dhammaṁ deseti, tena ca sāvake vinetīti.	31	
PA_kd_6:31.5.15	Atthi, sīha, pariyāyo, yena maṁ pariyāyena sammā vadamāno vadeyya—	31	
PA_kd_6:31.5.16	assattho samaṇo gotamo, assāsāya dhammaṁ deseti, tena ca sāvake vinetīti.	31	
PA_kd_6:31.6.1	Katamo ca, sīha, pariyāyo, yena maṁ pariyāyena sammā vadamāno vadeyya—	31	
PA_kd_6:31.6.2	akiriyavādo samaṇo gotamo, akiriyāya dhammaṁ deseti, tena ca sāvake vinetīti?	31	
PA_kd_6:31.6.3	Ahañhi, sīha, akiriyaṁ vadāmi kāyaduccaritassa vacīduccaritassa manoduccaritassa;	31	
PA_kd_6:31.6.4	anekavihitānaṁ pāpakānaṁ akusalānaṁ dhammānaṁ akiriyaṁ vadāmi.	31	
PA_kd_6:31.6.5	Ayaṁ kho, sīha, pariyāyo, yena maṁ pariyāyena sammā vadamāno vadeyya—	31	
PA_kd_6:31.6.6	akiriyavādo samaṇo gotamo, akiriyāya dhammaṁ deseti, tena ca sāvake vinetīti.	31	
PA_kd_6:31.6.7	Katamo ca, sīha, pariyāyo, yena maṁ pariyāyena sammā vadamāno vadeyya—	31	
PA_kd_6:31.6.8	kiriyavādo samaṇo gotamo, kiriyāya dhammaṁ deseti, tena ca sāvake vinetīti?	31	
PA_kd_6:31.6.9	Ahañhi, sīha, kiriyaṁ vadāmi kāyasucaritassa vacīsucaritassa manosucaritassa, anekavihitānaṁ kusalānaṁ dhammānaṁ kiriyaṁ vadāmi.	31	
PA_kd_6:31.6.10	Ayaṁ kho, sīha, pariyāyo, yena maṁ pariyāyena sammā vadamāno vadeyya—	31	
PA_kd_6:31.6.11	kiriyavādo samaṇo gotamo, kiriyāya dhammaṁ deseti, tena ca sāvake vinetīti.	31	
PA_kd_6:31.7.1	Katamo ca, sīha, pariyāyo, yena maṁ pariyāyena sammā vadamāno vadeyya—	31	
PA_kd_6:31.7.2	ucchedavādo samaṇo gotamo, ucchedāya dhammaṁ deseti, tena ca sāvake vinetīti?	31	
PA_kd_6:31.7.3	Ahañhi, sīha, ucchedaṁ vadāmi rāgassa dosassa mohassa;	31	
PA_kd_6:31.7.4	anekavihitānaṁ pāpakānaṁ akusalānaṁ dhammānaṁ ucchedaṁ vadāmi.	31	
PA_kd_6:31.7.5	Ayaṁ kho, sīha, pariyāyo, yena maṁ pariyāyena sammā vadamāno vadeyya—	31	
PA_kd_6:31.7.6	ucchedavādo samaṇo gotamo ucchedāya dhammaṁ deseti, tena ca sāvake vinetīti.	31	
PA_kd_6:31.7.7	Katamo ca, sīha, pariyāyo, yena maṁ pariyāyena sammā vadamāno vadeyya—	31	
PA_kd_6:31.7.8	jegucchī samaṇo gotamo, jegucchitāya dhammaṁ deseti, tena ca sāvake vinetīti?	31	
PA_kd_6:31.7.9	Ahañhi, sīha, jigucchāmi kāyaduccaritena vacīduccaritena manoduccaritena;	31	
PA_kd_6:31.7.10	anekavihitānaṁ pāpakānaṁ akusalānaṁ dhammānaṁ samāpattiyā jigucchāmi.	31	
PA_kd_6:31.7.11	Ayaṁ kho, sīha, pariyāyo, yena maṁ pariyāyena sammā vadamāno vadeyya—	31	
PA_kd_6:31.7.12	jegucchī samaṇo gotamo, jegucchitāya dhammaṁ deseti, tena ca sāvake vinetīti.	31	
PA_kd_6:31.8.1	Katamo ca, sīha, pariyāyo, yena maṁ pariyāyena sammā vadamāno vadeyya—	31	
PA_kd_6:31.8.2	venayiko samaṇo gotamo, vinayāya dhammaṁ deseti, tena ca sāvake vinetīti?	31	
PA_kd_6:31.8.3	Ahañhi, sīha, vinayāya dhammaṁ desemi rāgassa dosassa mohassa;	31	
PA_kd_6:31.8.4	anekavihitānaṁ pāpakānaṁ akusalānaṁ dhammānaṁ vinayāya dhammaṁ desemi.	31	
PA_kd_6:31.8.5	Ayaṁ kho, sīha, pariyāyo, yena maṁ pariyāyena sammā vadamāno vadeyya—	31	
PA_kd_6:31.8.6	venayiko samaṇo gotamo, vinayāya dhammaṁ deseti, tena ca sāvake vinetīti.	31	
PA_kd_6:31.8.7	Katamo ca, sīha, pariyāyo, yena maṁ pariyāyena sammā vadamāno vadeyya—	31	
PA_kd_6:31.8.8	tapassī samaṇo gotamo, tapassitāya dhammaṁ deseti, tena ca sāvake vinetīti?	31	
PA_kd_6:31.8.9	Tapanīyāhaṁ, sīha, pāpake akusale dhamme vadāmi—	31	
PA_kd_6:31.8.10	kāyaduccaritaṁ vacīduccaritaṁ manoduccaritaṁ.	31	
PA_kd_6:31.8.11	Yassa kho, sīha, tapanīyā pāpakā akusalā dhammā pahīnā ucchinnamūlā tālāvatthukatā anabhāvaṅkatā āyatiṁ anuppādadhammā, tamahaṁ tapassīti vadāmi.	31	
PA_kd_6:31.8.12	Tathāgatassa kho, sīha, tapanīyā pāpakā akusalā dhammā pahīnā ucchinnamūlā tālāvatthukatā anabhāvaṅkatā āyatiṁ anuppādadhammā.	31	
PA_kd_6:31.8.13	Ayaṁ kho, sīha, pariyāyo, yena maṁ pariyāyena sammā vadamāno vadeyya tapassī samaṇo gotamo tapassitāya dhammaṁ deseti, tena ca sāvake vinetīti.	31	
PA_kd_6:31.9.1	Katamo ca, sīha, pariyāyo, yena maṁ pariyāyena sammā vadamāno vadeyya—	31	
PA_kd_6:31.9.2	apagabbho samaṇo gotamo apagabbhatāya dhammaṁ deseti, tena ca sāvake vinetīti?	31	
PA_kd_6:31.9.3	Yassa kho, sīha, āyatiṁ gabbhaseyyā punabbhavābhinibbatti pahīnā ucchinnamūlā tālāvatthukatā anabhāvaṅkatā āyatiṁ anuppādadhammā, tamahaṁ apagabbhoti vadāmi.	31	
PA_kd_6:31.9.4	Tathāgatassa kho, sīha, āyatiṁ gabbhaseyyā punabbhavābhinibbatti pahīnā ucchinnamūlā tālāvatthukatā anabhāvaṅkatā āyatiṁ anuppādadhammā.	31	
PA_kd_6:31.9.5	Ayaṁ kho, sīha, pariyāyo, yena maṁ pariyāyena sammā vadamāno vadeyya—	31	
PA_kd_6:31.9.6	apagabbho samaṇo gotamo, apagabbhatāya dhammaṁ deseti, tena ca sāvake vinetīti.	31	
PA_kd_6:31.9.7	Katamo ca, sīha, pariyāyo, yena maṁ pariyāyena sammā vadamāno vadeyya—	31	
PA_kd_6:31.9.8	assattho samaṇo gotamo assāsāya dhammaṁ deseti, tena ca sāvake vinetīti?	31	
PA_kd_6:31.9.9	Ahañhi, sīha, assattho paramena assāsena, assāsāya dhammaṁ desemi, tena ca sāvake vinemi.	31	
PA_kd_6:31.9.10	Ayaṁ kho, sīha, pariyāyo, yena maṁ pariyāyena sammā vadamāno vadeyya—	31	
PA_kd_6:31.9.11	assattho samaṇo gotamo assāsāya dhammaṁ deseti, tena ca sāvake vinetī”ti.	31	
PA_kd_6:31.10.1	Evaṁ vutte sīho senāpati bhagavantaṁ etadavoca—	31	
PA_kd_6:31.10.2	“abhikkantaṁ, bhante …pe…	31	
PA_kd_6:31.10.3	upāsakaṁ maṁ bhagavā dhāretu ajjatagge pāṇupetaṁ saraṇaṁ gatan”ti.	31	
PA_kd_6:31.10.4	“Anuviccakāraṁ kho, sīha, karohi; anuviccakāro tumhādisānaṁ ñātamanussānaṁ sādhu hotī”ti.	31	
PA_kd_6:31.10.5	“Imināpāhaṁ, bhante, bhagavato bhiyyoso mattāya attamano abhiraddho, yaṁ maṁ bhagavā evamāha—	31	
PA_kd_6:31.10.6	‘anuviccakāraṁ kho, sīha, karohi; anuviccakāro tumhādisānaṁ ñātamanussānaṁ sādhu hotī’ti.	31	
PA_kd_6:31.10.7	Mamañhi, bhante, aññatitthiyā sāvakaṁ labhitvā kevalakappaṁ vesāliṁ paṭākaṁ parihareyyuṁ—‘sīho kho amhākaṁ senāpati sāvakattaṁ upagato’ti.	31	
PA_kd_6:31.10.8	Atha ca pana maṁ bhagavā evamāha—	31	
PA_kd_6:31.10.9	‘anuviccakāraṁ kho, sīha, karohi; anuviccakāro tumhādisānaṁ ñātamanussānaṁ sādhu hotī’ti.	31	
PA_kd_6:31.10.10	Esāhaṁ, bhante, dutiyampi bhagavantaṁ saraṇaṁ gacchāmi dhammañca bhikkhusaṅghañca.	31	
PA_kd_6:31.10.11	Upāsakaṁ maṁ bhagavā dhāretu ajjatagge pāṇupetaṁ saraṇaṁ gatan”ti.	31	
PA_kd_6:31.11.1	“Dīgharattaṁ kho te, sīha, nigaṇṭhānaṁ opānabhūtaṁ kulaṁ, yena nesaṁ upagatānaṁ piṇḍakaṁ dātabbaṁ maññeyyāsī”ti.	31	
PA_kd_6:31.11.2	“Imināpāhaṁ, bhante, bhagavato bhiyyoso mattāya attamano abhiraddho, yaṁ maṁ bhagavā evamāha—	31	
PA_kd_6:31.11.3	‘dīgharattaṁ kho te, sīha, nigaṇṭhānaṁ opānabhūtaṁ kulaṁ, yena nesaṁ upagatānaṁ piṇḍakaṁ dātabbaṁ maññeyyāsī’ti.	31	
PA_kd_6:31.11.4	Sutaṁ me taṁ, bhante, samaṇo gotamo evamāha—	31	
PA_kd_6:31.11.5	‘mayhameva dānaṁ dātabbaṁ, na aññesaṁ dānaṁ dātabbaṁ; mayhameva sāvakānaṁ dānaṁ dātabbaṁ, na aññesaṁ sāvakānaṁ dānaṁ dātabbaṁ;	31	
PA_kd_6:31.11.6	mayhameva dinnaṁ mahapphalaṁ, na aññesaṁ dinnaṁ mahapphalaṁ; mayhameva sāvakānaṁ dinnaṁ mahapphalaṁ, na aññesaṁ sāvakānaṁ dinnaṁ mahapphalan’ti.	31	
PA_kd_6:31.11.7	Atha ca pana maṁ bhagavā nigaṇṭhesupi dāne samādapeti.	31	
PA_kd_6:31.11.8	Api ca, bhante, mayamettha kālaṁ jānissāma.	31	
PA_kd_6:31.11.9	Esāhaṁ, bhante, tatiyampi bhagavantaṁ saraṇaṁ gacchāmi dhammañca bhikkhusaṅghañca.	31	
PA_kd_6:31.11.10	Upāsakaṁ maṁ bhagavā dhāretu ajjatagge pāṇupetaṁ saraṇaṁ gatan”ti.	31	
PA_kd_6:31.12.1	Atha kho bhagavā sīhassa senāpatissa anupubbiṁ kathaṁ kathesi, seyyathidaṁ—	31	
PA_kd_6:31.12.2	dānakathaṁ …pe…	31	
PA_kd_6:31.12.3	aparappaccayo satthusāsane bhagavantaṁ etadavoca—	31	
PA_kd_6:31.12.4	“adhivāsetu me, bhante, bhagavā svātanāya bhattaṁ saddhiṁ bhikkhusaṅghenā”ti.	31	
PA_kd_6:31.12.5	Adhivāsesi bhagavā tuṇhībhāvena.	31	
PA_kd_6:31.12.6	Atha kho sīho senāpati bhagavato adhivāsanaṁ viditvā uṭṭhāyāsanā bhagavantaṁ abhivādetvā padakkhiṇaṁ katvā pakkāmi.	31	
PA_kd_6:31.12.7	Atha kho sīho senāpati aññataraṁ purisaṁ āṇāpesi—	31	
PA_kd_6:31.12.8	“gaccha, bhaṇe, pavattamaṁsaṁ jānāhī”ti.	31	
PA_kd_6:31.12.9	Atha kho sīho senāpati tassā rattiyā accayena paṇītaṁ khādanīyaṁ bhojanīyaṁ paṭiyādāpetvā bhagavato kālaṁ ārocāpesi—“kālo, bhante, niṭṭhitaṁ bhattan”ti.	31	
PA_kd_6:31.12.10	Atha kho bhagavā pubbaṇhasamayaṁ nivāsetvā pattacīvaramādāya yena sīhassa senāpatissa nivesanaṁ tenupasaṅkami; upasaṅkamitvā paññatte āsane nisīdi saddhiṁ bhikkhusaṅghena.	31	
PA_kd_6:31.13.1	Tena kho pana samayena sambahulā nigaṇṭhā vesāliyaṁ rathikāya rathikaṁ siṅghāṭakena siṅghāṭakaṁ bāhā paggayha kandanti—	31	
PA_kd_6:31.13.2	“ajja sīhena senāpatinā thūlaṁ pasuṁ vadhitvā samaṇassa gotamassa bhattaṁ kataṁ, taṁ samaṇo gotamo jānaṁ uddissakataṁ maṁsaṁ paribhuñjati paṭiccakamman”ti.	31	
PA_kd_6:31.13.3	Atha kho aññataro puriso yena sīho senāpati tenupasaṅkami, upasaṅkamitvā sīhassa senāpatissa upakaṇṇake ārocesi—	31	
PA_kd_6:31.13.4	“yagghe, bhante, jāneyyāsi, ete sambahulā nigaṇṭhā vesāliyaṁ rathikāya rathikaṁ siṅghāṭakena siṅghāṭakaṁ bāhā paggayha kandanti—	31	
PA_kd_6:31.13.5	‘ajja sīhena senāpatinā thūlaṁ pasuṁ vadhitvā samaṇassa gotamassa bhattaṁ kataṁ, taṁ samaṇo gotamo jānaṁ uddissakataṁ maṁsaṁ paribhuñjati paṭiccakamman’”ti.	31	
PA_kd_6:31.13.6	“Alaṁ, ayyo, dīgharattampi te āyasmantā avaṇṇakāmā buddhassa, avaṇṇakāmā dhammassa, avaṇṇakāmā saṅghassa;	31	
PA_kd_6:31.13.7	na ca pana te āyasmantā jiridanti taṁ bhagavantaṁ asatā tucchā musā abhūtena abbhācikkhantā;	31	
PA_kd_6:31.13.8	na ca mayaṁ jīvitahetupi sañcicca pāṇaṁ jīvitā voropeyyāmā”ti.	31	
PA_kd_6:31.14.1	Atha kho sīho senāpati buddhappamukhaṁ bhikkhusaṅghaṁ paṇītena khādanīyena bhojanīyena sahatthā santappetvā sampavāretvā bhagavantaṁ bhuttāviṁ onītapattapāṇiṁ ekamantaṁ nisīdi.	31	
PA_kd_6:31.14.2	Ekamantaṁ nisinnaṁ kho sīhaṁ senāpatiṁ bhagavā dhammiyā kathāya sandassetvā samādapetvā samuttejetvā sampahaṁsetvā uṭṭhāyāsanā pakkāmi.	31	
PA_kd_6:31.14.3	Atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi—	31	
PA_kd_6:31.14.4	“na, bhikkhave, jānaṁ uddissakataṁ maṁsaṁ paribhuñjitabbaṁ.	31	
PA_kd_6:31.14.5	Yo paribhuñjeyya, āpatti dukkaṭassa.	31	
PA_kd_6:31.14.6	Anujānāmi, bhikkhave, tikoṭiparisuddhaṁ macchamaṁsaṁ—adiṭṭhaṁ assutaṁ aparisaṅkitan”ti.	31	
PA_kd_6:32.1.0	20. Kappiyabhūmianujānana	32	
PA_kd_6:32.1.1	Tena kho pana samayena vesālī subhikkhā hoti susassā sulabhapiṇḍā, sukarā uñchena paggahena yāpetuṁ.	32	
PA_kd_6:32.1.2	Atha kho bhagavato rahogatassa paṭisallīnassa evaṁ cetaso parivitakko udapādi—	32	
PA_kd_6:32.1.3_0	“yāni tāni mayā bhikkhūnaṁ anuññātāni dubbhikkhe dussasse dullabhapiṇḍe anto vuṭṭhaṁ	32	
PA_kd_6:32.1.3_1	anto pakkaṁ sāmaṁ pakkaṁ uggahitapaṭiggahitakaṁ tato nīhaṭaṁ purebhattaṁ paṭiggahitaṁ	32	
PA_kd_6:32.1.3_2	vanaṭṭhaṁ pokkharaṭṭhaṁ, ajjāpi nu kho tāni bhikkhū paribhuñjantī”ti.	32	
PA_kd_6:32.1.4	Atha kho bhagavā sāyanhasamayaṁ paṭisallānā vuṭṭhito āyasmantaṁ ānandaṁ āmantesi—	32	
PA_kd_6:32.1.5_0	“yāni tāni, ānanda, mayā bhikkhūnaṁ anuññātāni dubbhikkhe dussasse dullabhapiṇḍe	32	
PA_kd_6:32.1.5_1	anto vuṭṭhaṁ anto pakkaṁ sāmaṁ pakkaṁ uggahitapaṭiggahitakaṁ tato nīhaṭaṁ purebhattaṁ	32	
PA_kd_6:32.1.5_2	paṭiggahitaṁ vanaṭṭhaṁ pokkharaṭṭhaṁ, ajjāpi nu kho tāni bhikkhū paribhuñjantī”ti?	32	
PA_kd_6:32.1.6	“Paribhuñjanti, bhagavā”ti.	32	
PA_kd_6:32.2.1	Atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi—	32	
PA_kd_6:32.2.2_0	“yāni tāni, bhikkhave, mayā bhikkhūnaṁ anuññātāni dubbhikkhe dussasse dullabhapiṇḍe	32	
PA_kd_6:32.2.2_1	anto vuṭṭhaṁ anto pakkaṁ sāmaṁ pakkaṁ uggahitapaṭiggahitakaṁ tato nīhaṭaṁ purebhattaṁ	32	
PA_kd_6:32.2.2_2	paṭiggahitaṁ vanaṭṭhaṁ pokkharaṭṭhaṁ, tānāhaṁ ajjatagge paṭikkhipāmi.	32	
PA_kd_6:32.2.3	Na, bhikkhave, anto vuṭṭhaṁ anto pakkaṁ sāmaṁ pakkaṁ uggahitapaṭiggahitakaṁ paribhuñjitabbaṁ.	32	
PA_kd_6:32.2.4	Yo paribhuñjeyya, āpatti dukkaṭassa.	32	
PA_kd_6:32.2.5	Na ca, bhikkhave, tato nīhaṭaṁ purebhattaṁ paṭiggahitaṁ vanaṭṭhaṁ pokkharaṭṭhaṁ bhuttāvinā pavāritena anatirittaṁ paribhuñjitabbaṁ.	32	
PA_kd_6:32.2.6	Yo paribhuñjeyya, yathādhammo kāretabbo”ti.	32	
PA_kd_6:33.1.1_0	Tena kho pana samayena jānapadā manussā bahuṁ loṇampi, telampi, taṇḍulampi, khādanīyampi	33	
PA_kd_6:33.1.1_1	sakaṭesu āropetvā bahārāmakoṭṭhake sakaṭaparivaṭṭaṁ karitvā acchanti—“yadā paṭipāṭiṁ	33	
PA_kd_6:33.1.1_2	labhissāma, tadā bhattaṁ karissāmā”ti.	33	
PA_kd_6:33.1.2	Mahā ca megho uggato hoti.	33	
PA_kd_6:33.1.3_0	Atha kho te manussā yenāyasmā ānando tenupasaṅkamiṁsu, upasaṅkamitvā āyasmantaṁ ānandaṁ	33	
PA_kd_6:33.1.3_1	etadavocuṁ—“idha, bhante ānanda, bahuṁ loṇampi, telampi, taṇḍulampi, khādanīyampi	33	
PA_kd_6:33.1.3_2	sakaṭesu āropitā tiṭṭhanti, mahā ca megho uggato; kathaṁ nu kho, bhante ānanda, paṭipajjitabban”ti?	33	
PA_kd_6:33.1.4	Atha kho āyasmā ānando bhagavato etamatthaṁ ārocesi.	33	
PA_kd_6:33.2.1	“Tena hānanda, saṅgho paccantimaṁ vihāraṁ kappiyabhūmiṁ sammannitvā tattha vāsetu, yaṁ saṅgho ākaṅkhati vihāraṁ vā aḍḍhayogaṁ vā pāsādaṁ vā hammiyaṁ vā guhaṁ vā.	33	
PA_kd_6:33.2.2	Evañca pana, bhikkhave, sammannitabbā.	33	
PA_kd_6:33.2.3	Byattena bhikkhunā paṭibalena saṅgho ñāpetabbo—	33	
PA_kd_6:33.2.4	‘Suṇātu me, bhante, saṅgho.	33	
PA_kd_6:33.2.5	Yadi saṅghassa pattakallaṁ, saṅgho itthannāmaṁ vihāraṁ kappiyabhūmiṁ sammanneyya.	33	
PA_kd_6:33.2.6	Esā ñatti.	33	
PA_kd_6:33.2.7	Suṇātu me, bhante, saṅgho.	33	
PA_kd_6:33.2.8	Saṅgho itthannāmaṁ vihāraṁ kappiyabhūmiṁ sammannati.	33	
PA_kd_6:33.2.9	Yassāyasmato khamati itthannāmassa vihārassa kappiyabhūmiyā sammuti, so tuṇhassa;	33	
PA_kd_6:33.2.10	yassa nakkhamati, so bhāseyya.	33	
PA_kd_6:33.2.11	Sammato saṅghena itthannāmo vihāro kappiyabhūmi.	33	
PA_kd_6:33.2.12	Khamati saṅghassa, tasmā tuṇhī, evametaṁ dhārayāmī’”ti.	33	
PA_kd_6:33.3.1	Tena kho pana samayena manussā tattheva sammutiyā kappiyabhūmiyā yāguyo pacanti, bhattāni pacanti, sūpāni sampādenti, maṁsāni koṭṭenti, kaṭṭhāni phālenti.	33	
PA_kd_6:33.3.2	Assosi kho bhagavā rattiyā paccūsasamayaṁ paccuṭṭhāya uccāsaddaṁ mahāsaddaṁ kākoravasaddaṁ, sutvāna āyasmantaṁ ānandaṁ āmantesi—	33	
PA_kd_6:33.3.3	“kiṁ nu kho so, ānanda, uccāsaddo mahāsaddo kākoravasaddo”ti?	33	
PA_kd_6:33.4.1	“Etarahi, bhante, manussā tattheva sammutiyā kappiyabhūmiyā yāguyo pacanti, bhattāni pacanti, sūpāni sampādenti, maṁsāni koṭṭenti, kaṭṭhāni phālenti.	33	
PA_kd_6:33.4.2	So eso, bhagavā, uccāsaddo mahāsaddo kākoravasaddo”ti.	33	
PA_kd_6:33.4.3	Atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi—	33	
PA_kd_6:33.4.4	“na, bhikkhave, sammuti kappiyabhūmi paribhuñjitabbā.	33	
PA_kd_6:33.4.5	Yo paribhuñjeyya, āpatti dukkaṭassa.	33	
PA_kd_6:33.4.6	Anujānāmi, bhikkhave, tisso kappiyabhūmiyo—	33	
PA_kd_6:33.4.7	ussāvanantikaṁ gonisādikaṁ gahapatin”ti.	33	
PA_kd_6:33.5.1	Tena kho pana samayena āyasmā yasojo gilāno hoti.	33	
PA_kd_6:33.5.2	Tassatthāya bhesajjāni āhariyanti.	33	
PA_kd_6:33.5.3	Tāni bhikkhū bahi vāsenti.	33	
PA_kd_6:33.5.4	Ukkapiṇḍakāpi khādanti, corāpi haranti.	33	
PA_kd_6:33.5.5	Bhagavato etamatthaṁ ārocesuṁ.	33	
PA_kd_6:33.5.6	“Anujānāmi, bhikkhave, sammutiṁ kappiyabhūmiṁ paribhuñjituṁ.	33	
PA_kd_6:33.5.7	Anujānāmi, bhikkhave, catasso kappiyabhūmiyo—	33	
PA_kd_6:33.5.8	ussāvanantikaṁ gonisādikaṁ gahapatiṁ sammutin”ti.	33	
PA_kd_6:33.5.9	Sīhabhāṇavāro niṭṭhito catuttho.	33	
PA_kd_6:34.1.0	21. Meṇḍakagahapativatthu	34	
PA_kd_6:34.1.1	Tena kho pana samayena bhaddiyanagare meṇḍako gahapati paṭivasati.	34	
PA_kd_6:34.1.2	Tassa evarūpo iddhānubhāvo hoti—	34	
PA_kd_6:34.1.3	sīsaṁ nahāyitvā dhaññāgāraṁ sammajjāpetvā bahidvāre nisīdati, antalikkhā dhaññassa dhārā opatitvā dhaññāgāraṁ pūreti.	34	
PA_kd_6:34.1.4	Bhariyāya evarūpo iddhānubhāvo hoti—	34	
PA_kd_6:34.1.5	ekaṁyeva āḷhakathālikaṁ upanisīditvā ekañca sūpabhiñjanakaṁ dāsakammakaraporisaṁ bhattena parivisati, na tāva taṁ khiyyati yāva sā na vuṭṭhāti.	34	
PA_kd_6:34.1.6	Puttassa evarūpo iddhānubhāvo hoti—	34	
PA_kd_6:34.1.7	ekaṁyeva sahassathavikaṁ gahetvā dāsakammakaraporisassa chamāsikaṁ vetanaṁ deti, na tāva taṁ khiyyati yāvassa hatthagatā.	34	
PA_kd_6:34.2.1	Suṇisāya evarūpo iddhānubhāvo hoti—	34	
PA_kd_6:34.2.2	ekaṁyeva catudoṇikaṁ piṭakaṁ upanisīditvā dāsakammakaraporisassa chamāsikaṁ bhattaṁ deti, na tāva taṁ khiyyati yāva sā na vuṭṭhāti.	34	
PA_kd_6:34.2.3	Dāsassa evarūpo iddhānubhāvo hoti—	34	
PA_kd_6:34.2.4	ekena naṅgalena kasantassa satta sītāyo gacchanti.	34	
PA_kd_6:34.3.1	Assosi kho rājā māgadho seniyo bimbisāro—	34	
PA_kd_6:34.3.2	“amhākaṁ kira vijite bhaddiyanagare meṇḍako gahapati paṭivasati.	34	
PA_kd_6:34.3.3	Tassa evarūpo iddhānubhāvo—	34	
PA_kd_6:34.3.4	sīsaṁ nahāyitvā dhaññāgāraṁ sammajjāpetvā bahidvāre nisīdati, antalikkhā dhaññassa dhārā opatitvā dhaññāgāraṁ pūreti.	34	
PA_kd_6:34.3.5	Bhariyāya evarūpo iddhānubhāvo—	34	
PA_kd_6:34.3.6	ekaṁyeva āḷhakathālikaṁ upanisīditvā ekañca sūpabhiñjanakaṁ dāsakammakaraporisaṁ bhattena parivisati, na tāva taṁ khiyyati yāva sā na vuṭṭhāti.	34	
PA_kd_6:34.3.7	Puttassa evarūpo iddhānubhāvo—	34	
PA_kd_6:34.3.8	ekaṁyeva sahassathavikaṁ gahetvā dāsakammakaraporisassa chamāsikaṁ vetanaṁ deti, na tāva taṁ khiyyati yāvassa hatthagatā.	34	
PA_kd_6:34.4.1	Suṇisāya evarūpo iddhānubhāvo—	34	
PA_kd_6:34.4.2	ekaṁyeva catudoṇikaṁ piṭakaṁ upanisīditvā dāsakammakaraporisassa chamāsikaṁ bhattaṁ deti, na tāva taṁ khiyyati yāva sā na vuṭṭhāti.	34	
PA_kd_6:34.4.3	Dāsassa evarūpo iddhānubhāvo—	34	
PA_kd_6:34.4.4	ekena naṅgalena kasantassa satta sītāyo gacchantī”ti.	34	
PA_kd_6:34.5.1	Atha kho rājā māgadho seniyo bimbisāro aññataraṁ sabbatthakaṁ mahāmattaṁ āmantesi—	34	
PA_kd_6:34.5.2	“amhākaṁ kira, bhaṇe, vijite bhaddiyanagare meṇḍako gahapati paṭivasati.	34	
PA_kd_6:34.5.3	Tassa evarūpo iddhānubhāvo—	34	
PA_kd_6:34.5.4	sīsaṁ nahāyitvā dhaññāgāraṁ sammajjāpetvā bahidvāre nisīdati, antalikkhā dhaññassa dhārā opatitvā dhaññāgāraṁ pūreti.	34	
PA_kd_6:34.5.5	Bhariyāya …pe…	34	
PA_kd_6:34.5.6	puttassa …	34	
PA_kd_6:34.5.7	suṇisāya …	34	
PA_kd_6:34.5.8	dāsassa evarūpo iddhānubhāvo, ekena naṅgalena kasantassa satta sītāyo gacchantīti.	34	
PA_kd_6:34.5.9	Gaccha, bhaṇe, jānāhi.	34	
PA_kd_6:34.5.10	Yathā mayā sāmaṁ diṭṭho, evaṁ tava diṭṭho bhavissatī”ti.	34	
PA_kd_6:34.5.11	“Evaṁ, devā”ti kho so mahāmatto rañño māgadhassa seniyassa bimbisārassa paṭissuṇitvā caturaṅginiyā senāya yena bhaddiyaṁ tena pāyāsi.	34	
PA_kd_6:34.6.1	Anupubbena yena bhaddiyaṁ yena meṇḍako gahapati tenupasaṅkami; upasaṅkamitvā meṇḍakaṁ gahapatiṁ etadavoca—	34	
PA_kd_6:34.6.2	“ahañhi, gahapati, raññā āṇatto—	34	
PA_kd_6:34.6.3	‘amhākaṁ kira, bhaṇe, vijite bhaddiyanagare meṇḍako gahapati paṭivasati, tassa evarūpo iddhānubhāvo, sīsaṁ nahāyitvā …pe…	34	
PA_kd_6:34.6.4	bhariyāya …	34	
PA_kd_6:34.6.5	puttassa …	34	
PA_kd_6:34.6.6	suṇisāya …	34	
PA_kd_6:34.6.7	dāsassa evarūpo iddhānubhāvo, ekena naṅgalena kasantassa satta sītāyo gacchantīti, gaccha, bhaṇe, jānāhi.	34	
PA_kd_6:34.6.8	Yathā mayā sāmaṁ diṭṭho, evaṁ tava diṭṭho bhavissatī’ti.	34	
PA_kd_6:34.6.9	Passāma te, gahapati, iddhānubhāvan”ti.	34	
PA_kd_6:34.6.10	Atha kho meṇḍako gahapati sīsaṁ nahāyitvā dhaññāgāraṁ sammajjāpetvā bahidvāre nisīdi, antalikkhā dhaññassa dhārā opatitvā dhaññāgāraṁ pūresi.	34	
PA_kd_6:34.6.11	“Diṭṭho te, gahapati, iddhānubhāvo.	34	
PA_kd_6:34.6.12	Bhariyāya te iddhānubhāvaṁ passissāmā”ti.	34	
PA_kd_6:34.7.1	Atha kho meṇḍako gahapati bhariyaṁ āṇāpesi—	34	
PA_kd_6:34.7.2	“tena hi caturaṅginiṁ senaṁ bhattena parivisā”ti.	34	
PA_kd_6:34.7.3	Atha kho meṇḍakassa gahapatissa bhariyā ekaṁyeva āḷhakathālikaṁ upanisīditvā ekañca sūpabhiñjanakaṁ caturaṅginiṁ senaṁ bhattena parivisi, na tāva taṁ khiyyati, yāva sā na vuṭṭhāti.	34	
PA_kd_6:34.7.4	“Diṭṭho te, gahapati, bhariyāyapi iddhānubhāvo.	34	
PA_kd_6:34.7.5	Puttassa te iddhānubhāvaṁ passissāmā”ti.	34	
PA_kd_6:34.8.1	Atha kho meṇḍako gahapati puttaṁ āṇāpesi—	34	
PA_kd_6:34.8.2	“tena hi caturaṅginiyā senāya chamāsikaṁ vetanaṁ dehī”ti.	34	
PA_kd_6:34.8.3	Atha kho meṇḍakassa gahapatissa putto ekaṁyeva sahassathavikaṁ gahetvā caturaṅginiyā senāya chamāsikaṁ vetanaṁ adāsi, na tāva taṁ khiyyati, yāvassa hatthagatā.	34	
PA_kd_6:34.8.4	“Diṭṭho te, gahapati, puttassapi iddhānubhāvo.	34	
PA_kd_6:34.8.5	Suṇisāya te iddhānubhāvaṁ passissāmā”ti.	34	
PA_kd_6:34.9.1	Atha kho meṇḍako gahapati suṇisaṁ āṇāpesi—	34	
PA_kd_6:34.9.2	“tena hi caturaṅginiyā senāya chamāsikaṁ bhattaṁ dehī”ti.	34	
PA_kd_6:34.9.3	Atha kho meṇḍakassa gahapatissa suṇisā ekaṁyeva catudoṇikaṁ piṭakaṁ upanisīditvā caturaṅginiyā senāya chamāsikaṁ bhattaṁ adāsi, na tāva taṁ khiyyati yāva sā na vuṭṭhāti.	34	
PA_kd_6:34.9.4	“Diṭṭho te, gahapati, suṇisāyapi iddhānubhāvo.	34	
PA_kd_6:34.9.5	Dāsassa te iddhānubhāvaṁ passissāmā”ti.	34	
PA_kd_6:34.9.6	“Mayhaṁ kho, sāmi, dāsassa iddhānubhāvo khette passitabbo”ti.	34	
PA_kd_6:34.9.7	“Alaṁ, gahapati, diṭṭho te dāsassapi iddhānubhāvo”ti.	34	
PA_kd_6:34.9.8	Atha kho so mahāmatto caturaṅginiyā senāya punadeva rājagahaṁ paccāgañchi.	34	
PA_kd_6:34.9.9	Yena rājā māgadho seniyo bimbisāro tenupasaṅkami; upasaṅkamitvā rañño māgadhassa seniyassa bimbisārassa etamatthaṁ ārocesi.	34	
PA_kd_6:34.10.1	Atha kho bhagavā vesāliyaṁ yathābhirantaṁ viharitvā yena bhaddiyaṁ tena cārikaṁ pakkāmi mahatā bhikkhusaṅghena saddhiṁ aḍḍhatelasehi bhikkhusatehi.	34	
PA_kd_6:34.10.2	Atha kho bhagavā anupubbena cārikaṁ caramāno yena bhaddiyaṁ tadavasari.	34	
PA_kd_6:34.10.3	Tatra sudaṁ bhagavā bhaddiye viharati jātiyā vane.	34	
PA_kd_6:34.11.1	Assosi kho meṇḍako gahapati—	34	
PA_kd_6:34.11.2	“samaṇo khalu bho gotamo sakyaputto sakyakulā pabbajito bhaddiyaṁ anuppatto bhaddiye viharati jātiyā vane.	34	
PA_kd_6:34.11.3	Taṁ kho pana bhagavantaṁ gotamaṁ evaṁ kalyāṇo kittisaddo abbhuggato—	34	
PA_kd_6:34.11.4	‘itipi so bhagavā arahaṁ sammāsambuddho vijjācaraṇasampanno sugato lokavidū anuttaro purisadammasārathi satthā devamanussānaṁ buddho bhagavā’.	34	
PA_kd_6:34.11.5	So imaṁ lokaṁ sadevakaṁ samārakaṁ sabrahmakaṁ sassamaṇabrāhmaṇiṁ pajaṁ sadevamanussaṁ sayaṁ abhiññā sacchikatvā pavedeti.	34	
PA_kd_6:34.11.6	So dhammaṁ deseti ādikalyāṇaṁ majjhekalyāṇaṁ pariyosānakalyāṇaṁ sātthaṁ sabyañjanaṁ kevalaparipuṇṇaṁ parisuddhaṁ brahmacariyaṁ pakāseti.	34	
PA_kd_6:34.11.7	Sādhu kho pana tathārūpānaṁ arahataṁ dassanaṁ hotī”ti.	34	
PA_kd_6:34.12.1	Atha kho meṇḍako gahapati bhadrāni bhadrāni yānāni yojāpetvā bhadraṁ bhadraṁ yānaṁ abhiruhitvā bhadrehi bhadrehi yānehi bhaddiyā niyyāsi bhagavantaṁ dassanāya.	34	
PA_kd_6:34.12.2	Addasaṁsu kho sambahulā titthiyā meṇḍakaṁ gahapatiṁ dūratova āgacchantaṁ, disvāna meṇḍakaṁ gahapatiṁ etadavocuṁ—	34	
PA_kd_6:34.12.3	“kahaṁ tvaṁ, gahapati, gacchasī”ti?	34	
PA_kd_6:34.12.4	“Gacchāmahaṁ, bhante, bhagavantaṁ samaṇaṁ gotamaṁ dassanāyā”ti.	34	
PA_kd_6:34.12.5	“Kiṁ pana tvaṁ, gahapati, kiriyavādo samāno akiriyavādaṁ samaṇaṁ gotamaṁ dassanāya upasaṅkamissasi?	34	
PA_kd_6:34.12.6	Samaṇo hi, gahapati, gotamo akiriyavādo akiriyāya dhammaṁ deseti, tena ca sāvake vinetī”ti.	34	
PA_kd_6:34.13.1	Atha kho meṇḍakassa gahapatissa etadahosi—	34	
PA_kd_6:34.13.2	“nissaṁsayaṁ kho so bhagavā arahaṁ sammāsambuddho bhavissati, yathayime titthiyā usūyantī”ti.	34	
PA_kd_6:34.13.3	Yāvatikā yānassa bhūmi, yānena gantvā yānā paccorohitvā pattikova yena bhagavā tenupasaṅkami, upasaṅkamitvā bhagavantaṁ abhivādetvā ekamantaṁ nisīdi.	34	
PA_kd_6:34.13.4	Ekamantaṁ nisinnassa kho meṇḍakassa gahapatissa bhagavā anupubbiṁ kathaṁ kathesi, seyyathidaṁ—	34	
PA_kd_6:34.13.5	dānakathaṁ …pe…	34	
PA_kd_6:34.13.6	aparappaccayo satthusāsane bhagavantaṁ etadavoca—	34	
PA_kd_6:34.13.7	“abhikkantaṁ, bhante …pe…	34	
PA_kd_6:34.13.8	upāsakaṁ maṁ bhagavā dhāretu ajjatagge pāṇupetaṁ saraṇaṁ gataṁ.	34	
PA_kd_6:34.13.9	Adhivāsetu ca me, bhante, bhagavā svātanāya bhattaṁ saddhiṁ bhikkhusaṅghenā”ti.	34	
PA_kd_6:34.13.10	Adhivāsesi bhagavā tuṇhībhāvena.	34	
PA_kd_6:34.14.1	Atha kho meṇḍako gahapati bhagavato adhivāsanaṁ viditvā uṭṭhāyāsanā bhagavantaṁ abhivādetvā padakkhiṇaṁ katvā pakkāmi.	34	
PA_kd_6:34.14.2	Atha kho meṇḍako gahapati tassā rattiyā accayena paṇītaṁ khādanīyaṁ bhojanīyaṁ paṭiyādāpetvā bhagavato kālaṁ ārocāpesi—“kālo, bhante, niṭṭhitaṁ bhattan”ti.	34	
PA_kd_6:34.14.3	Atha kho bhagavā pubbaṇhasamayaṁ nivāsetvā pattacīvaramādāya yena meṇḍakassa gahapatissa nivesanaṁ tenupasaṅkami; upasaṅkamitvā paññatte āsane nisīdi saddhiṁ bhikkhusaṅghena.	34	
PA_kd_6:34.15.1	Atha kho meṇḍakassa gahapatissa bhariyā ca putto ca suṇisā ca dāso ca yena bhagavā tenupasaṅkamiṁsu, upasaṅkamitvā bhagavantaṁ abhivādetvā ekamantaṁ nisīdiṁsu.	34	
PA_kd_6:34.15.2	Tesaṁ bhagavā anupubbiṁ kathaṁ kathesi, seyyathidaṁ—	34	
PA_kd_6:34.15.3	dānakathaṁ …pe…	34	
PA_kd_6:34.15.4	aparappaccayā satthusāsane bhagavantaṁ etadavocuṁ—	34	
PA_kd_6:34.15.5	“abhikkantaṁ, bhante …pe…	34	
PA_kd_6:34.15.6	ete mayaṁ, bhante, bhagavantaṁ saraṇaṁ gacchāma dhammañca bhikkhusaṅghañca.	34	
PA_kd_6:34.15.7	Upāsake no bhagavā dhāretu ajjatagge pāṇupete saraṇaṁ gate”ti.	34	
PA_kd_6:34.16.1_0	Atha kho meṇḍako gahapati buddhappamukhaṁ bhikkhusaṅghaṁ paṇītena khādanīyena bhojanīyena	34	
PA_kd_6:34.16.1_1	sahatthā santappetvā sampavāretvā bhagavantaṁ bhuttāviṁ onītapattapāṇiṁ ekamantaṁ	34	
PA_kd_6:34.16.1_2	nisīdi. Ekamantaṁ nisinno kho meṇḍako gahapati bhagavantaṁ etadavoca—	34	
PA_kd_6:34.16.2	“yāva, bhante, bhagavā bhaddiye viharati tāva ahaṁ buddhappamukhassa bhikkhusaṅghassa dhuvabhattenā”ti.	34	
PA_kd_6:34.16.3	Atha kho bhagavā meṇḍakaṁ gahapatiṁ dhammiyā kathāya sandassetvā samādapetvā samuttejetvā sampahaṁsetvā uṭṭhāyāsanā pakkāmi.	34	
PA_kd_6:34.17.0	22. Pañcagorasādianujānana	34	
PA_kd_6:34.17.1	Atha kho bhagavā bhaddiye yathābhirantaṁ viharitvā meṇḍakaṁ gahapatiṁ anāpucchā yena aṅguttarāpo tena cārikaṁ pakkāmi mahatā bhikkhusaṅghena saddhiṁ aḍḍhatelasehi bhikkhusatehi.	34	
PA_kd_6:34.17.2	Assosi kho meṇḍako gahapati—	34	
PA_kd_6:34.17.3	“bhagavā kira yena aṅguttarāpo tena cārikaṁ pakkanto mahatā bhikkhusaṅghena saddhiṁ aḍḍhatelasehi bhikkhusatehī”ti.	34	
PA_kd_6:34.17.4	Atha kho meṇḍako gahapati dāse ca kammakare ca āṇāpesi—	34	
PA_kd_6:34.17.5_0	“tena hi, bhaṇe, bahuṁ loṇampi, telampi, taṇḍulampi, khādanīyampi sakaṭesu āropetvā	34	
PA_kd_6:34.17.5_1	āgacchatha, aḍḍhatelasāni ca gopālakasatāni aḍḍhatelasāni ca dhenusatāni ādāya āgacchantu,	34	
PA_kd_6:34.17.5_2	yattha bhagavantaṁ passissāma tattha taruṇena khīrena bhojessāmā”ti.	34	
PA_kd_6:34.18.1	Atha kho meṇḍako gahapati bhagavantaṁ antarāmagge kantāre sambhāvesi.	34	
PA_kd_6:34.18.2	Atha kho meṇḍako gahapati yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ aṭṭhāsi.	34	
PA_kd_6:34.18.3	Ekamantaṁ ṭhito kho meṇḍako gahapati bhagavantaṁ etadavoca—	34	
PA_kd_6:34.18.4	“adhivāsetu me, bhante, bhagavā svātanāya bhattaṁ saddhiṁ bhikkhusaṅghenā”ti.	34	
PA_kd_6:34.18.5	Adhivāsesi bhagavā tuṇhībhāvena.	34	
PA_kd_6:34.18.6	Atha kho meṇḍako gahapati bhagavato adhivāsanaṁ viditvā bhagavantaṁ abhivādetvā padakkhiṇaṁ katvā pakkāmi.	34	
PA_kd_6:34.18.7	Atha kho meṇḍako gahapati tassā rattiyā accayena paṇītaṁ khādanīyaṁ bhojanīyaṁ paṭiyādāpetvā bhagavato kālaṁ ārocāpesi—“kālo, bhante, niṭṭhitaṁ bhattan”ti.	34	
PA_kd_6:34.19.1	Atha kho bhagavā pubbaṇhasamayaṁ nivāsetvā pattacīvaramādāya yena meṇḍakassa gahapatissa parivesanā tenupasaṅkami; upasaṅkamitvā paññatte āsane nisīdi saddhiṁ bhikkhusaṅghena.	34	
PA_kd_6:34.19.2	Atha kho meṇḍako gahapati aḍḍhatelasāni gopālakasatāni āṇāpesi—	34	
PA_kd_6:34.19.3	“tena hi, bhaṇe, ekamekaṁ dhenuṁ gahetvā ekamekassa bhikkhuno upatiṭṭhatha taruṇena khīrena bhojessāmā”ti.	34	
PA_kd_6:34.19.4	Atha kho meṇḍako gahapati buddhappamukhaṁ bhikkhusaṅghaṁ paṇītena khādanīyena bhojanīyena sahatthā santappesi sampavāresi, taruṇena ca khīrena.	34	
PA_kd_6:34.19.5	Bhikkhū kukkuccāyantā khīraṁ na paṭiggaṇhanti.	34	
PA_kd_6:34.19.6	“Paṭiggaṇhatha, bhikkhave, paribhuñjathā”ti.	34	
PA_kd_6:34.20.1_0	Atha kho meṇḍako gahapati buddhappamukhaṁ bhikkhusaṅghaṁ paṇītena khādanīyena bhojanīyena	34	
PA_kd_6:34.20.1_1	sahatthā santappetvā sampavāretvā taruṇena ca khīrena bhagavantaṁ bhuttāviṁ onītapattapāṇiṁ ekamantaṁ nisīdi.	34	
PA_kd_6:34.20.2	Ekamantaṁ nisinno kho meṇḍako gahapati bhagavantaṁ etadavoca—	34	
PA_kd_6:34.20.3	“santi, bhante, maggā kantārā, appodakā appabhakkhā, na sukarā apātheyyena gantuṁ.	34	
PA_kd_6:34.20.4	Sādhu, bhante, bhagavā bhikkhūnaṁ pātheyyaṁ anujānātū”ti.	34	
PA_kd_6:34.20.5	Atha kho bhagavā meṇḍakaṁ gahapatiṁ dhammiyā kathāya sandassetvā samādapetvā samuttejetvā sampahaṁsetvā uṭṭhāyāsanā pakkāmi.	34	
PA_kd_6:34.21.1	Atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi—	34	
PA_kd_6:34.21.2	“anujānāmi, bhikkhave, pañca gorase—	34	
PA_kd_6:34.21.3	khīraṁ, dadhiṁ, takkaṁ, navanītaṁ, sappiṁ.	34	
PA_kd_6:34.21.4	Santi, bhikkhave, maggā kantārā appodakā appabhakkhā, na sukarā apātheyyena gantuṁ.	34	
PA_kd_6:34.21.5_0	Anujānāmi, bhikkhave, pātheyyaṁ pariyesituṁ taṇḍulo taṇḍulatthikena, muggo muggatthikena,	34	
PA_kd_6:34.21.5_1	māso māsatthikena, loṇaṁ loṇatthikena, guḷo guḷatthikena, telaṁ telatthikena, sappi sappitthikena.	34	
PA_kd_6:34.21.6	Santi, bhikkhave, manussā, saddhā pasannā, te kappiyakārakānaṁ hatthe hiraññaṁ upanikkhipanti—	34	
PA_kd_6:34.21.7	‘iminā ayyassa yaṁ kappiyaṁ taṁ dethā’ti.	34	
PA_kd_6:34.21.8	Anujānāmi, bhikkhave, yaṁ tato kappiyaṁ taṁ sādituṁ;	34	
PA_kd_6:34.21.9	na tvevāhaṁ, bhikkhave, kenaci pariyāyena jātarūparajataṁ sāditabbaṁ pariyesitabbanti vadāmī”ti.	34	
PA_kd_6:35.1.0	23. Keṇiyajaṭilavatthu	35	
PA_kd_6:35.1.1	Atha kho bhagavā anupubbena cārikaṁ caramāno yena āpaṇaṁ tadavasari.	35	
PA_kd_6:35.1.2	Assosi kho keṇiyo jaṭilo—	35	
PA_kd_6:35.1.3	“samaṇo khalu bho gotamo sakyaputto sakyakulā pabbajito āpaṇaṁ anuppatto, taṁ kho pana bhavantaṁ gotamaṁ evaṁ kalyāṇo kittisaddo abbhuggato …pe…	35	
PA_kd_6:35.1.4	sādhu kho pana tathārūpānaṁ arahataṁ dassanaṁ hotī”ti.	35	
PA_kd_6:35.1.5	Atha kho keṇiyassa jaṭilassa etadahosi—	35	
PA_kd_6:35.1.6	“kiṁ nu kho ahaṁ samaṇassa gotamassa harāpeyyan”ti.	35	
PA_kd_6:35.2.1	Atha kho keṇiyassa jaṭilassa etadahosi—	35	
PA_kd_6:35.2.2_0	“yepi kho te brāhmaṇānaṁ pubbakā isayo mantānaṁ kattāro mantānaṁ pavattāro, yesamidaṁ	35	
PA_kd_6:35.2.2_1	etarahi brāhmaṇā porāṇaṁ mantapadaṁ gītaṁ pavuttaṁ samihitaṁ, tadanugāyanti tadanubhāsanti,	35	
PA_kd_6:35.2.2_2	bhāsitamanubhāsanti, vācitamanuvācenti, seyyathidaṁ—	35	
PA_kd_6:35.2.3	aṭṭhako vāmako vāmadevo vessāmitto yamataggi aṅgīraso bhāradvājo vāseṭṭho kassapo bhagu, rattūparatā viratā vikālabhojanā, te evarūpāni pānāni sādiyiṁsu.	35	
PA_kd_6:35.3.1	Samaṇopi gotamo rattūparato virato vikālabhojanā, arahati samaṇopi gotamo evarūpāni pānāni sādiyitun”ti	35	
PA_kd_6:35.3.2	pahūtaṁ pānaṁ paṭiyādāpetvā kājehi gāhāpetvā yena bhagavā tenupasaṅkami; upasaṅkamitvā bhagavatā saddhiṁ sammodi;	35	
PA_kd_6:35.3.3	sammodanīyaṁ kathaṁ sāraṇīyaṁ vītisāretvā ekamantaṁ aṭṭhāsi.	35	
PA_kd_6:35.3.4	Ekamantaṁ ṭhito kho keṇiyo jaṭilo bhagavantaṁ etadavoca—	35	
PA_kd_6:35.3.5	“paṭiggaṇhātu me bhavaṁ gotamo pānan”ti.	35	
PA_kd_6:35.3.6	“Tena hi, keṇiya, bhikkhūnaṁ dehī”ti.	35	
PA_kd_6:35.3.7	Atha kho keṇiyo jaṭilo bhikkhūnaṁ deti.	35	
PA_kd_6:35.3.8	Bhikkhū kukkuccāyantā na paṭiggaṇhanti.	35	
PA_kd_6:35.3.9	“Paṭiggaṇhatha, bhikkhave, paribhuñjathā”ti.	35	
PA_kd_6:35.4.1	Atha kho keṇiyo jaṭilo buddhappamukhaṁ bhikkhusaṅghaṁ pahūtehi pānehi sahatthā santappetvā sampavāretvā bhagavantaṁ dhotahatthaṁ onītapattapāṇiṁ ekamantaṁ nisīdi.	35	
PA_kd_6:35.4.2	Ekamantaṁ nisinnaṁ kho keṇiyaṁ jaṭilaṁ bhagavā dhammiyā kathāya sandassesi samādapesi samuttejesi sampahaṁsesi.	35	
PA_kd_6:35.4.3	Atha kho keṇiyo jaṭilo bhagavatā dhammiyā kathāya sandassito samādapito samuttejito sampahaṁsito bhagavantaṁ etadavoca—	35	
PA_kd_6:35.4.4	“adhivāsetu me bhavaṁ gotamo svātanāya bhattaṁ saddhiṁ bhikkhusaṅghenā”ti.	35	
PA_kd_6:35.5.1	“Mahā kho, keṇiya, bhikkhusaṅgho aḍḍhatelasāni bhikkhusatāni, tvañca brāhmaṇesu abhippasanno”ti.	35	
PA_kd_6:35.5.2	Dutiyampi kho keṇiyo jaṭilo bhagavantaṁ etadavoca—	35	
PA_kd_6:35.5.3	“kiñcāpi kho, bho gotama, mahā bhikkhusaṅgho aḍḍhatelasāni bhikkhusatāni, ahañca brāhmaṇesu abhippasanno, adhivāsetu me bhavaṁ gotamo svātanāya bhattaṁ saddhiṁ bhikkhusaṅghenā”ti.	35	
PA_kd_6:35.5.4	“Mahā kho, keṇiya, bhikkhusaṅgho aḍḍhatelasāni bhikkhusatāni, tvañca brāhmaṇesu abhippasanno”ti.	35	
PA_kd_6:35.5.5	Tatiyampi kho keṇiyo jaṭilo bhagavantaṁ etadavoca—	35	
PA_kd_6:35.5.6	“kiñcāpi kho, bho gotama, mahā bhikkhusaṅgho aḍḍhatelasāni bhikkhusatāni, ahañca brāhmaṇesu abhippasanno, adhivāsetu bhavaṁ gotamo svātanāya bhattaṁ saddhiṁ bhikkhusaṅghenā”ti.	35	
PA_kd_6:35.5.7	Adhivāsesi bhagavā tuṇhībhāvena.	35	
PA_kd_6:35.5.8	Atha kho keṇiyo jaṭilo bhagavato adhivāsanaṁ viditvā uṭṭhāyāsanā pakkāmi.	35	
PA_kd_6:35.6.1	Atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi—	35	
PA_kd_6:35.6.2	“anujānāmi, bhikkhave, aṭṭha pānāni—	35	
PA_kd_6:35.6.3	ambapānaṁ jambupānaṁ cocapānaṁ mocapānaṁ madhūkapānaṁ muddikapānaṁ sālūkapānaṁ phārusakapānaṁ.	35	
PA_kd_6:35.6.4	Anujānāmi, bhikkhave, sabbaṁ phalarasaṁ ṭhapetvā dhaññaphalarasaṁ.	35	
PA_kd_6:35.6.5	Anujānāmi, bhikkhave, sabbaṁ pattarasaṁ ṭhapetvā ḍākarasaṁ.	35	
PA_kd_6:35.6.6	Anujānāmi, bhikkhave, sabbaṁ puppharasaṁ ṭhapetvā madhūkapuppharasaṁ.	35	
PA_kd_6:35.6.7	Anujānāmi, bhikkhave, ucchurasan”ti.	35	
PA_kd_6:35.7.1	Atha kho keṇiyo jaṭilo tassā rattiyā accayena sake assame paṇītaṁ khādanīyaṁ bhojanīyaṁ paṭiyādāpetvā bhagavato kālaṁ ārocāpesi—“kālo, bho gotama, niṭṭhitaṁ bhattan”ti.	35	
PA_kd_6:35.7.2	Atha kho bhagavā pubbaṇhasamayaṁ nivāsetvā pattacīvaramādāya yena keṇiyassa jaṭilassa assamo tenupasaṅkami; upasaṅkamitvā paññatte āsane nisīdi saddhiṁ bhikkhusaṅghena.	35	
PA_kd_6:35.7.3	Atha kho keṇiyo jaṭilo buddhappamukhaṁ bhikkhusaṅghaṁ paṇītena khādanīyena bhojanīyena sahatthā santappetvā sampavāretvā bhagavantaṁ bhuttāviṁ onītapattapāṇiṁ ekamantaṁ nisīdi.	35	
PA_kd_6:35.8.1	Ekamantaṁ nisinnaṁ kho keṇiyaṁ jaṭilaṁ bhagavā imāhi gāthāhi anumodi—	35	
PA_kd_6:35.8.2	“Aggihuttamukhā yaññā,	35	
PA_kd_6:35.8.3	sāvittī chandaso mukhaṁ;	35	
PA_kd_6:35.8.4	Rājā mukhaṁ manussānaṁ,	35	
PA_kd_6:35.8.5	nadīnaṁ sāgaro mukhaṁ.	35	
PA_kd_6:35.8.6	Nakkhattānaṁ mukhaṁ cando,	35	
PA_kd_6:35.8.7	ādicco tapataṁ mukhaṁ;	35	
PA_kd_6:35.8.8	Puññaṁ ākaṅkhamānānaṁ,	35	
PA_kd_6:35.8.9	saṅgho ve yajataṁ mukhan”ti.	35	
PA_kd_6:35.8.10	Atha kho bhagavā keṇiyaṁ jaṭilaṁ imāhi gāthāhi anumoditvā uṭṭhāyāsanā pakkāmi.	35	
PA_kd_6:36.1.0	24. Rojamallavatthu	36	
PA_kd_6:36.1.1	Atha kho bhagavā āpaṇe yathābhirantaṁ viharitvā yena kusinārā tena cārikaṁ pakkāmi mahatā bhikkhusaṅghena saddhiṁ aḍḍhatelasehi bhikkhusatehi.	36	
PA_kd_6:36.1.2	Assosuṁ kho kosinārakā mallā—“bhagavā kira kusināraṁ āgacchati mahatā bhikkhusaṅghena saddhiṁ aḍḍhatelasehi bhikkhusatehī”ti.	36	
PA_kd_6:36.1.3	Te saṅgaraṁ akaṁsu—“yo bhagavato paccuggamanaṁ na karissati, pañcasatānissa daṇḍo”ti.	36	
PA_kd_6:36.1.4	Tena kho pana samayena rojo mallo āyasmato ānandassa sahāyo hoti.	36	
PA_kd_6:36.1.5	Atha kho bhagavā anupubbena cārikaṁ caramāno yena kusinārā tadavasari.	36	
PA_kd_6:36.2.1	Atha kho kosinārakā mallā bhagavato paccuggamanaṁ akaṁsu.	36	
PA_kd_6:36.2.2	Atha kho rojo mallo bhagavato paccuggamanaṁ karitvā yenāyasmā ānando tenupasaṅkami, upasaṅkamitvā āyasmantaṁ ānandaṁ abhivādetvā ekamantaṁ aṭṭhāsi.	36	
PA_kd_6:36.2.3	Ekamantaṁ ṭhitaṁ kho rojaṁ mallaṁ āyasmā ānando etadavoca—	36	
PA_kd_6:36.2.4	“uḷāraṁ kho te idaṁ, āvuso roja, yaṁ tvaṁ bhagavato paccuggamanaṁ akāsī”ti.	36	
PA_kd_6:36.2.5	“Nāhaṁ, bhante ānanda, bahukato buddhe vā dhamme vā saṅghe vā;	36	
PA_kd_6:36.2.6	api ca ñātīhi saṅgaro kato—‘yo bhagavato paccuggamanaṁ na karissati, pañcasatānissa daṇḍo’ti;	36	
PA_kd_6:36.2.7	so kho ahaṁ, bhante ānanda, ñātīnaṁ daṇḍabhayā evāhaṁ bhagavato paccuggamanaṁ akāsin”ti.	36	
PA_kd_6:36.2.8	Atha kho āyasmā ānando anattamano ahosi “kathañhi nāma rojo mallo evaṁ vakkhatī”ti?	36	
PA_kd_6:36.3.1	Atha kho āyasmā ānando yena bhagavā tenupasaṅkami, upasaṅkamitvā bhagavantaṁ abhivādetvā ekamantaṁ nisīdi.	36	
PA_kd_6:36.3.2	Ekamantaṁ nisinno kho āyasmā ānando bhagavantaṁ etadavoca—	36	
PA_kd_6:36.3.3	“ayaṁ, bhante, rojo mallo abhiññāto ñātamanusso.	36	
PA_kd_6:36.3.4	Mahatthiko kho pana evarūpānaṁ ñātamanussānaṁ imasmiṁ dhammavinaye pasādo.	36	
PA_kd_6:36.3.5	Sādhu, bhante, bhagavā tathā karotu, yathā rojo mallo imasmiṁ dhammavinaye pasīdeyyā”ti.	36	
PA_kd_6:36.3.6	“Na kho taṁ, ānanda, dukkaraṁ tathāgatena, yathā rojo mallo imasmiṁ dhammavinaye pasīdeyyā”ti.	36	
PA_kd_6:36.4.1	Atha kho bhagavā rojaṁ mallaṁ mettena cittena pharitvā uṭṭhāyāsanā vihāraṁ pāvisi.	36	
PA_kd_6:36.4.2	Atha kho rojo mallo bhagavato mettena cittena phuṭṭho, seyyathāpi nāma gāviṁ taruṇavaccho;	36	
PA_kd_6:36.4.3	evameva vihārena vihāraṁ pariveṇena pariveṇaṁ upasaṅkamitvā bhikkhū pucchati—	36	
PA_kd_6:36.4.4	“kahaṁ nu kho, bhante, etarahi so bhagavā viharati arahaṁ sammāsambuddho, dassanakāmā hi mayaṁ taṁ bhagavantaṁ arahantaṁ sammāsambuddhan”ti.	36	
PA_kd_6:36.4.5	“Esāvuso roja, vihāro saṁvutadvāro, tena appasaddo upasaṅkamitvā ataramāno āḷindaṁ pavisitvā ukkāsitvā aggaḷaṁ ākoṭehi, vivarissati te bhagavā dvāran”ti.	36	
PA_kd_6:36.5.1	Atha kho rojo mallo yena so vihāro saṁvutadvāro, tena appasaddo upasaṅkamitvā ataramāno āḷindaṁ pavisitvā ukkāsitvā aggaḷaṁ ākoṭesi. Vivari bhagavā dvāraṁ.	36	
PA_kd_6:36.5.2	Atha kho rojo mallo vihāraṁ pavisitvā bhagavantaṁ abhivādetvā ekamantaṁ nisīdi.	36	
PA_kd_6:36.5.3	Ekamantaṁ nisinnassa kho rojassa mallassa bhagavā anupubbiṁ kathaṁ kathesi, seyyathidaṁ—	36	
PA_kd_6:36.5.4	dānakathaṁ …pe…	36	
PA_kd_6:36.5.5	aparappaccayo satthusāsane bhagavantaṁ etadavoca—	36	
PA_kd_6:36.5.6	“sādhu, bhante, ayyā mamaññeva paṭiggaṇheyyuṁ cīvarapiṇḍapātasenāsanagilānappaccayabhesajjaparikkhāraṁ, no aññesan”ti.	36	
PA_kd_6:36.5.7	“Yesaṁ kho, roja, sekkhena ñāṇena sekkhena dassanena dhammo diṭṭho seyyathāpi tayā, tesampi evaṁ hoti—	36	
PA_kd_6:36.5.8	‘aho nūna ayyā amhākaññeva paṭiggaṇheyyuṁ cīvarapiṇḍapātasenāsanagilānappaccayabhesajjaparikkhāraṁ, no aññesan’ti.	36	
PA_kd_6:36.5.9	Tena hi, roja, tava ceva paṭiggahissanti aññesañcā”ti.	36	
PA_kd_6:36.6.1	Tena kho pana samayena kusinārāyaṁ paṇītānaṁ bhattānaṁ bhattapaṭipāṭi aṭṭhitā hoti.	36	
PA_kd_6:36.6.2	Atha kho rojassa mallassa paṭipāṭiṁ alabhantassa etadahosi—	36	
PA_kd_6:36.6.3	“yannūnāhaṁ bhattaggaṁ olokeyyaṁ, yaṁ bhattagge nāssa, taṁ paṭiyādeyyan”ti.	36	
PA_kd_6:36.6.4	Atha kho rojo mallo bhattaggaṁ olokento dve nāddasa—	36	
PA_kd_6:36.6.5	ḍākañca piṭṭhakhādanīyañca.	36	
PA_kd_6:36.6.6	Atha kho rojo mallo yenāyasmā ānando tenupasaṅkami; upasaṅkamitvā āyasmantaṁ ānandaṁ etadavoca—	36	
PA_kd_6:36.6.7	“idha me, bhante ānanda, paṭipāṭiṁ alabhantassa etadahosi—	36	
PA_kd_6:36.6.8	‘yannūnāhaṁ bhattaggaṁ olokeyyaṁ, yaṁ bhattagge nāssa, taṁ paṭiyādeyyan’ti.	36	
PA_kd_6:36.6.9	So kho ahaṁ, bhante ānanda, bhattaggaṁ olokento dve nāddasaṁ—	36	
PA_kd_6:36.6.10	ḍākañca piṭṭhakhādanīyañca.	36	
PA_kd_6:36.6.11	Sacāhaṁ, bhante ānanda, paṭiyādeyyaṁ ḍākañca piṭṭhakhādanīyañca, paṭiggaṇheyya me bhagavā”ti?	36	
PA_kd_6:36.6.12	“Tena hi, roja, bhagavantaṁ paṭipucchissāmī”ti.	36	
PA_kd_6:36.7.1	Atha kho āyasmā ānando bhagavato etamatthaṁ ārocesi.	36	
PA_kd_6:36.7.2	“Tena hānanda, paṭiyādetū”ti.	36	
PA_kd_6:36.7.3	“Tena hi, roja, paṭiyādehī”ti.	36	
PA_kd_6:36.7.4	Atha kho rojo mallo tassā rattiyā accayena pahūtaṁ ḍākañca piṭṭhakhādanīyañca paṭiyādāpetvā bhagavato upanāmesi—	36	
PA_kd_6:36.7.5	“paṭiggaṇhātu me, bhante, bhagavā ḍākañca piṭṭhakhādanīyañcā”ti.	36	
PA_kd_6:36.7.6	“Tena hi, roja, bhikkhūnaṁ dehī”ti.	36	
PA_kd_6:36.7.7	Atha kho rojo mallo bhikkhūnaṁ deti.	36	
PA_kd_6:36.7.8	Bhikkhū kukkuccāyantā na paṭiggaṇhanti.	36	
PA_kd_6:36.7.9	“Paṭiggaṇhatha, bhikkhave, paribhuñjathā”ti.	36	
PA_kd_6:36.8.1_0	Atha kho rojo mallo buddhappamukhaṁ bhikkhusaṅghaṁ pahūtehi ḍākehi ca piṭṭhakhādanīyehi	36	
PA_kd_6:36.8.1_1	ca sahatthā santappetvā sampavāretvā bhagavantaṁ dhotahatthaṁ onītapattapāṇiṁ ekamantaṁ nisīdi.	36	
PA_kd_6:36.8.2	Ekamantaṁ nisinnaṁ kho rojaṁ mallaṁ bhagavā dhammiyā kathāya sandassetvā samādapetvā samuttejetvā sampahaṁsetvā uṭṭhāyāsanā pakkāmi.	36	
PA_kd_6:36.8.3	Atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi—	36	
PA_kd_6:36.8.4	“anujānāmi, bhikkhave, sabbañca ḍākaṁ sabbañca piṭṭhakhādanīyan”ti.	36	
PA_kd_6:37.1.0	25. Vuḍḍhapabbajitavatthu	37	
PA_kd_6:37.1.1	Atha kho bhagavā kusinārāyaṁ yathābhirantaṁ viharitvā yena ātumā tena cārikaṁ pakkāmi mahatā bhikkhusaṅghena saddhiṁ aḍḍhatelasehi bhikkhusatehi.	37	
PA_kd_6:37.1.2	Tena kho pana samayena aññataro vuḍḍhapabbajito ātumāyaṁ paṭivasati nahāpitapubbo.	37	
PA_kd_6:37.1.3	Tassa dve dārakā honti, mañjukā paṭibhāneyyakā, dakkhā pariyodātasippā sake ācariyake nahāpitakamme.	37	
PA_kd_6:37.2.1	Assosi kho so vuḍḍhapabbajito—“bhagavā kira ātumaṁ āgacchati mahatā bhikkhusaṅghena saddhiṁ aḍḍhatelasehi bhikkhusatehī”ti.	37	
PA_kd_6:37.2.2	Atha kho so vuḍḍhapabbajito te dārake etadavoca—	37	
PA_kd_6:37.2.3	“bhagavā kira, tātā, ātumaṁ āgacchati mahatā bhikkhusaṅghena saddhiṁ aḍḍhatelasehi bhikkhusatehi.	37	
PA_kd_6:37.2.4_0	Gacchatha tumhe, tātā, khurabhaṇḍaṁ ādāya nāḷiyāvāpakena anugharakaṁ anugharakaṁ	37	
PA_kd_6:37.2.4_1	āhiṇḍatha, loṇampi, telampi, taṇḍulampi, khādanīyampi saṁharatha, bhagavato āgatassa	37	
PA_kd_6:37.2.4_2	yāgupānaṁ karissāmā”ti.	37	
PA_kd_6:37.3.1_0	“Evaṁ, tātā”ti kho te dārakā tassa vuḍḍhapabbajitassa paṭissuṇitvā khurabhaṇḍaṁ ādāya	37	
PA_kd_6:37.3.1_1	nāḷiyāvāpakena anugharakaṁ anugharakaṁ āhiṇḍanti, loṇampi, telampi, taṇḍulampi, khādanīyampi saṁharantā.	37	
PA_kd_6:37.3.2	Manussā te dārake mañjuke paṭibhāneyyake passitvā yepi na kārāpetukāmā tepi kārāpenti, kārāpetvāpi bahuṁ denti.	37	
PA_kd_6:37.3.3	Atha kho te dārakā bahuṁ loṇampi, telampi, taṇḍulampi, khādanīyampi saṁhariṁsu.	37	
PA_kd_6:37.4.1	Atha kho bhagavā anupubbena cārikaṁ caramāno yena ātumā tadavasari.	37	
PA_kd_6:37.4.2	Tatra sudaṁ bhagavā ātumāyaṁ viharati bhusāgāre.	37	
PA_kd_6:37.4.3	Atha kho so vuḍḍhapabbajito tassā rattiyā accayena pahūtaṁ yāguṁ paṭiyādāpetvā bhagavato upanāmesi—	37	
PA_kd_6:37.4.4	“paṭiggaṇhātu me, bhante, bhagavā yāgun”ti.	37	
PA_kd_6:37.4.5	Jānantāpi tathāgatā pucchanti …pe…	37	
PA_kd_6:37.4.6	sāvakānaṁ vā sikkhāpadaṁ paññapessāmāti.	37	
PA_kd_6:37.4.7	Atha kho bhagavā taṁ vuḍḍhapabbajitaṁ etadavoca—	37	
PA_kd_6:37.4.8	“kutāyaṁ, bhikkhu, yāgū”ti?	37	
PA_kd_6:37.4.9	Atha kho so vuḍḍhapabbajito bhagavato etamatthaṁ ārocesi.	37	
PA_kd_6:37.5.1	Vigarahi buddho bhagavā—	37	
PA_kd_6:37.5.2	“ananucchavikaṁ, moghapurisa, ananulomikaṁ appatirūpaṁ assāmaṇakaṁ akappiyaṁ akaraṇīyaṁ.	37	
PA_kd_6:37.5.3	Kathañhi nāma tvaṁ, moghapurisa, pabbajito akappiye samādapessasi.	37	
PA_kd_6:37.5.4	Netaṁ, moghapurisa, appasannānaṁ vā pasādāya …pe…	37	
PA_kd_6:37.5.5	vigarahitvā dhammiṁ kathaṁ katvā bhikkhū āmantesi—	37	
PA_kd_6:37.5.6	“na, bhikkhave, pabbajitena akappiye samādapetabbaṁ, yo samādapeyya, āpatti dukkaṭassa.	37	
PA_kd_6:37.5.7	Na ca, bhikkhave, nahāpitapubbena khurabhaṇḍaṁ pariharitabbaṁ.	37	
PA_kd_6:37.5.8	Yo parihareyya, āpatti dukkaṭassā”ti.	37	
PA_kd_6:38.1.1	Atha kho bhagavā ātumāyaṁ yathābhirantaṁ viharitvā yena sāvatthi tena cārikaṁ pakkāmi.	38	
PA_kd_6:38.1.2	Anupubbena cārikaṁ caramāno yena sāvatthi tadavasari.	38	
PA_kd_6:38.1.3	Tatra sudaṁ bhagavā sāvatthiyaṁ viharati jetavane anāthapiṇḍikassa ārāme.	38	
PA_kd_6:38.1.4	Tena kho pana samayena sāvatthiyaṁ bahuṁ phalakhādanīyaṁ uppannaṁ hoti.	38	
PA_kd_6:38.1.5	Atha kho bhikkhūnaṁ etadahosi—	38	
PA_kd_6:38.1.6	“kiṁ nu kho bhagavatā phalakhādanīyaṁ anuññātaṁ, kiṁ ananuññātan”ti?	38	
PA_kd_6:38.1.7	Bhagavato etamatthaṁ ārocesuṁ.	38	
PA_kd_6:38.1.8	“Anujānāmi, bhikkhave, sabbaṁ phalakhādanīyan”ti.	38	
PA_kd_6:39.1.1	Tena kho pana samayena saṅghikāni bījāni puggalikāya bhūmiyā ropiyanti, puggalikāni bījāni saṅghikāya bhūmiyā ropiyanti.	39	
PA_kd_6:39.1.2	Bhagavato etamatthaṁ ārocesuṁ.	39	
PA_kd_6:39.1.3	“Saṅghikāni, bhikkhave, bījāni puggalikāya bhūmiyā ropitāni bhāgaṁ datvā paribhuñjitabbāni.	39	
PA_kd_6:39.1.4	Puggalikāni bījāni saṅghikāya bhūmiyā ropitāni bhāgaṁ datvā paribhuñjitabbānī”ti.	39	
PA_kd_6:40.1.0	26. Catumahāpadesakathā	40	
PA_kd_6:40.1.1	Tena kho pana samayena bhikkhūnaṁ kismiñci kismiñci ṭhāne kukkuccaṁ uppajjati—	40	
PA_kd_6:40.1.2	“kiṁ nu kho bhagavatā anuññātaṁ, kiṁ ananuññātan”ti?	40	
PA_kd_6:40.1.3	Bhagavato etamatthaṁ ārocesuṁ.	40	
PA_kd_6:40.1.4	“Yaṁ, bhikkhave, mayā ‘idaṁ na kappatī’ti appaṭikkhittaṁ tañce akappiyaṁ anulometi, kappiyaṁ paṭibāhati, taṁ vo na kappati.	40	
PA_kd_6:40.1.5	Yaṁ, bhikkhave, mayā ‘idaṁ na kappatī’ti appaṭikkhittaṁ tañce kappiyaṁ anulometi, akappiyaṁ paṭibāhati, taṁ vo kappati.	40	
PA_kd_6:40.1.6	Yaṁ, bhikkhave, mayā ‘idaṁ kappatī’ti ananuññātaṁ tañce akappiyaṁ anulometi, kappiyaṁ paṭibāhati, taṁ vo na kappati.	40	
PA_kd_6:40.1.7	Yaṁ, bhikkhave, mayā ‘idaṁ kappatī’ti ananuññātaṁ, tañce kappiyaṁ anulometi, akappiyaṁ paṭibāhati, taṁ vo kappatī”ti.	40	
PA_kd_6:40.2.1	Atha kho bhikkhūnaṁ etadahosi—	40	
PA_kd_6:40.2.2	“kappati nu kho yāvakālikena yāmakālikaṁ, na nu kho kappati?	40	
PA_kd_6:40.2.3	Kappati nu kho yāvakālikena sattāhakālikaṁ, na nu kho kappati?	40	
PA_kd_6:40.2.4	Kappati nu kho yāvakālikena yāvajīvikaṁ, na nu kho kappati?	40	
PA_kd_6:40.2.5	Kappati nu kho yāmakālikena sattāhakālikaṁ, na nu kho kappati?	40	
PA_kd_6:40.2.6	Kappati nu kho yāmakālikena yāvajīvikaṁ, na nu kho kappati?	40	
PA_kd_6:40.2.7	Kappati nu kho sattāhakālikena yāvajīvikaṁ, na nu kho kappatī”ti?	40	
PA_kd_6:40.2.8	Bhagavato etamatthaṁ ārocesuṁ.	40	
PA_kd_6:40.3.1	“Yāvakālikena, bhikkhave, yāmakālikaṁ, tadahu paṭiggahitaṁ kāle kappati, vikāle na kappati.	40	
PA_kd_6:40.3.2	Yāvakālikena, bhikkhave, sattāhakālikaṁ, tadahu paṭiggahitaṁ kāle kappati, vikāle na kappati.	40	
PA_kd_6:40.3.3	Yāvakālikena, bhikkhave, yāvajīvikaṁ, tadahu paṭiggahitaṁ kāle kappati, vikāle na kappati.	40	
PA_kd_6:40.3.4	Yāmakālikena, bhikkhave, sattāhakālikaṁ, tadahu paṭiggahitaṁ yāme kappati, yāmātikkante na kappati.	40	
PA_kd_6:40.3.5	Yāmakālikena, bhikkhave, yāvajīvikaṁ, tadahu paṭiggahitaṁ yāme kappati, yāmātikkante na kappati.	40	
PA_kd_6:40.3.6	Sattāhakālikena, bhikkhave, yāvajīvikaṁ paṭiggahitaṁ, sattāhaṁ kappati, sattāhātikkante na kappatī”ti.	40	
PA_kd_6:40.3.7	Bhesajjakkhandhako chaṭṭho.	40	
PA_kd_6:40.3.8	Tassuddānaṁ	40	
PA_kd_6:40.3.9	Sāradike vikālepi,	40	
PA_kd_6:40.3.10	vasaṁ mūle piṭṭhehi ca;	40	
PA_kd_6:40.3.11	Kasāvehi paṇṇaṁ phalaṁ,	40	
PA_kd_6:40.3.12	jatu loṇaṁ chakaṇañca.	40	
PA_kd_6:40.3.13	Cuṇṇaṁ cālini maṁsañca,	40	
PA_kd_6:40.3.14	añjanaṁ upapisanī;	40	
PA_kd_6:40.3.15	Añjanī uccāpārutā,	40	
PA_kd_6:40.3.16	salākā salākaṭhāniṁ.	40	
PA_kd_6:40.3.17	Thavikaṁsabaddhakaṁ suttaṁ,	40	
PA_kd_6:40.3.18	Muddhanitelanatthu ca;	40	
PA_kd_6:40.3.19	Natthukaraṇī dhūmañca,	40	
PA_kd_6:40.3.20	Nettañcāpidhanatthavi.	40	
PA_kd_6:40.3.21	Telapākesu majjañca,	40	
PA_kd_6:40.3.22	atikkhittaṁ abbhañjanaṁ;	40	
PA_kd_6:40.3.23	Tumbaṁ sedaṁ sambhārañca,	40	
PA_kd_6:40.3.24	mahā bhaṅgodakaṁ tathā.	40	
PA_kd_6:40.3.25	Dakakoṭṭhaṁ lohitañca,	40	
PA_kd_6:40.3.26	visāṇaṁ pādabbhañjanaṁ;	40	
PA_kd_6:40.3.27	Pajjaṁ satthaṁ kasāvañca,	40	
PA_kd_6:40.3.28	tilakakkaṁ kabaḷikaṁ.	40	
PA_kd_6:40.3.29	Coḷaṁ sāsapakuṭṭañca,	40	
PA_kd_6:40.3.30	dhūma sakkharikāya ca;	40	
PA_kd_6:40.3.31	Vaṇatelaṁ vikāsikaṁ,	40	
PA_kd_6:40.3.32	vikaṭañca paṭiggahaṁ.	40	
PA_kd_6:40.3.33	Gūthaṁ karonto loḷiñca,	40	
PA_kd_6:40.3.34	khāraṁ muttaharītakaṁ;	40	
PA_kd_6:40.3.35	Gandhā virecanañceva,	40	
PA_kd_6:40.3.36	acchākaṭaṁ kaṭākaṭaṁ.	40	
PA_kd_6:40.3.37	Paṭicchādani pabbhārā,	40	
PA_kd_6:40.3.38	ārāma sattāhena ca;	40	
PA_kd_6:40.3.39	Guḷaṁ muggaṁ sovīrañca,	40	
PA_kd_6:40.3.40	sāmaṁpākā punāpace.	40	
PA_kd_6:40.3.41	Punānuññāsi dubbhikkhe,	40	
PA_kd_6:40.3.42	phalañca tilakhādanī;	40	
PA_kd_6:40.3.43	Purebhattaṁ kāyaḍāho,	40	
PA_kd_6:40.3.44	nibbattañca bhagandalaṁ.	40	
PA_kd_6:40.3.45	Vatthikammañca suppiñca,	40	
PA_kd_6:40.3.46	manussamaṁsameva ca;	40	
PA_kd_6:40.3.47	Hatthiassā sunakho ca,	40	
PA_kd_6:40.3.48	ahi sīhañca dīpikaṁ.	40	
PA_kd_6:40.3.49	Acchataracchamaṁsañca,	40	
PA_kd_6:40.3.50	paṭipāṭi ca yāgu ca;	40	
PA_kd_6:40.3.51	Taruṇaṁ aññatra guḷaṁ,	40	
PA_kd_6:40.3.52	sunidhāvasathāgāraṁ.	40	
PA_kd_6:40.3.53	Gaṅgā koṭisaccakathā,	40	
PA_kd_6:40.3.54	ambapālī ca licchavī;	40	
PA_kd_6:40.3.55	Uddissa kataṁ subhikkhaṁ,	40	
PA_kd_6:40.3.56	punadeva paṭikkhipi.	40	
PA_kd_6:40.3.57	Megho yaso meṇḍako ca,	40	
PA_kd_6:40.3.58	Gorasaṁ pātheyyakena ca;	40	
PA_kd_6:40.3.59	Keṇi ambo jambu coca,	40	
PA_kd_6:40.3.60	Mocamadhumuddikasālukaṁ.	40	
PA_kd_6:40.3.61	Phārusakā ḍākapiṭṭhaṁ,	40	
PA_kd_6:40.3.62	ātumāyaṁ nahāpito;	40	
PA_kd_6:40.3.63	Sāvatthiyaṁ phalaṁ bījaṁ,	40	
PA_kd_6:40.3.64	kismiṁ ṭhāne ca kāliketi.	40	
PA_kd_6:40.3.65	Imamhi khandhake vatthū ekasataṁ chavatthu.	40	
PA_kd_6:40.3.66	Bhesajjakkhandhako niṭṭhito.	40	
