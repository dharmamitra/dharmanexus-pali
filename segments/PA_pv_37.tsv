segmentnr	original	folio	analyzed
PA_pv_37:0.1	Petavatthu	0	
PA_pv_37:0.2	Mahāvagga	0	
PA_pv_37:0.3	2. Serīsakapetavatthu	0	
PA_pv_37:1.1	“Suṇotha yakkhassa vāṇijāna ca,	1	
PA_pv_37:1.2	Samāgamo yattha tadā ahosi;	1	
PA_pv_37:1.3	Yathā kathaṁ itaritarena cāpi,	1	
PA_pv_37:1.4	Subhāsitaṁ tañca suṇātha sabbe.	1	
PA_pv_37:2.1	Yo so ahu rājā pāyāsi nāma,	2	
PA_pv_37:2.2	Bhummānaṁ sahabyagato yasassī;	2	
PA_pv_37:2.3	So modamānova sake vimāne,	2	
PA_pv_37:2.4	Amānuso mānuse ajjhabhāsī”ti.	2	
PA_pv_37:3.1	“Vaṅke araññe amanussaṭṭhāne,	3	
PA_pv_37:3.2	Kantāre appodake appabhakkhe;	3	
PA_pv_37:3.3	Suduggame vaṇṇupathassa majjhe,	3	
PA_pv_37:3.4	Vaṅkambhayā naṭṭhamanā manussā.	3	
PA_pv_37:4.1	Nayidha phalā mūlamayā ca santi,	4	
PA_pv_37:4.2	Upādānaṁ natthi kutodha bhakkho;	4	
PA_pv_37:4.3	Aññatra paṁsūhi ca vālukāhi ca,	4	
PA_pv_37:4.4	Tatāhi uṇhāhi ca dāruṇāhi ca.	4	
PA_pv_37:5.1	Ujjaṅgalaṁ tattamivaṁ kapālaṁ,	5	
PA_pv_37:5.2	Anāyasaṁ paralokena tulyaṁ;	5	
PA_pv_37:5.3	Luddānamāvāsamidaṁ purāṇaṁ,	5	
PA_pv_37:5.4	Bhūmippadeso abhisattarūpo.	5	
PA_pv_37:6.1	Atha tumhe kena vaṇṇena,	6	
PA_pv_37:6.2	Kimāsamānā imaṁ padesaṁ hi;	6	
PA_pv_37:6.3	Anupaviṭṭhā sahasā samacca,	6	
PA_pv_37:6.4	Lobhā bhayā atha vā sampamūḷhā”ti.	6	
PA_pv_37:7.1	“Magadhesu aṅgesu ca satthavāhā,	7	
PA_pv_37:7.2	Āropayitvā paṇiyaṁ puthuttaṁ;	7	
PA_pv_37:7.3	Te yāmase sindhusovīrabhūmiṁ,	7	
PA_pv_37:7.4	Dhanatthikā uddayaṁ patthayānā.	7	
PA_pv_37:8.1	Divā pipāsaṁ nadhivāsayantā,	8	
PA_pv_37:8.2	Yoggānukampañca samekkhamānā;	8	
PA_pv_37:8.3	Etena vegena āyāma sabbe,	8	
PA_pv_37:8.4	Rattiṁ maggaṁ paṭipannā vikāle.	8	
PA_pv_37:9.1	Te duppayātā aparaddhamaggā,	9	
PA_pv_37:9.2	Andhākulā vippanaṭṭhā araññe;	9	
PA_pv_37:9.3	Suduggame vaṇṇupathassa majjhe,	9	
PA_pv_37:9.4	Disaṁ na jānāma pamūḷhacittā.	9	
PA_pv_37:10.1	Idañca disvāna adiṭṭhapubbaṁ,	10	
PA_pv_37:10.2	Vimānaseṭṭhañca tavañca yakkha;	10	
PA_pv_37:10.3	Tatuttariṁ jīvitamāsamānā,	10	
PA_pv_37:10.4	Disvā patītā sumanā udaggā”ti.	10	
PA_pv_37:11.1	“Pāraṁ samuddassa imañca vaṇṇuṁ,	11	
PA_pv_37:11.2	Vettācaraṁ saṅkupathañca maggaṁ;	11	
PA_pv_37:11.3	Nadiyo pana pabbatānañca duggā,	11	
PA_pv_37:11.4	Puthuddisā gacchatha bhogahetu.	11	
PA_pv_37:12.1	Pakkhandiyāna vijitaṁ paresaṁ,	12	
PA_pv_37:12.2	Verajjake mānuse pekkhamānā;	12	
PA_pv_37:12.3	Yaṁ vo sutaṁ vā atha vāpi diṭṭhaṁ,	12	
PA_pv_37:12.4	Accherakaṁ taṁ vo suṇoma tātā”ti.	12	
PA_pv_37:13.1	“Itopi accherataraṁ kumāra,	13	
PA_pv_37:13.2	Na no sutaṁ vā atha vāpi diṭṭhaṁ;	13	
PA_pv_37:13.3	Atītamānussakameva sabbaṁ,	13	
PA_pv_37:13.4	Disvā na tappāma anomavaṇṇaṁ.	13	
PA_pv_37:14.1	Vehāyasaṁ pokkharañño savanti,	14	
PA_pv_37:14.2	Pahūtamalyā bahupuṇḍarīkā;	14	
PA_pv_37:14.3	Dumā cime niccaphalūpapannā,	14	
PA_pv_37:14.4	Atīva gandhā surabhiṁ pavāyanti.	14	
PA_pv_37:15.1	Veḷūriyathambhā satamussitāse,	15	
PA_pv_37:15.2	Silāpavāḷassa ca āyataṁsā;	15	
PA_pv_37:15.3	Masāragallā sahalohitaṅgā,	15	
PA_pv_37:15.4	Thambhā ime jotirasāmayāse.	15	
PA_pv_37:16.1	Sahassathambhaṁ atulānubhāvaṁ,	16	
PA_pv_37:16.2	Tesūpari sādhumidaṁ vimānaṁ;	16	
PA_pv_37:16.3	Ratanantaraṁ kañcanavedimissaṁ,	16	
PA_pv_37:16.4	Tapanīyapaṭṭehi ca sādhuchannaṁ.	16	
PA_pv_37:17.1	Jambonaduttattamidaṁ sumaṭṭho,	17	
PA_pv_37:17.2	Pāsādasopānaphalūpapanno;	17	
PA_pv_37:17.3	Daḷho ca vaggu ca susaṅgato ca,	17	
PA_pv_37:17.4	Atīva nijjhānakhamo manuñño.	17	
PA_pv_37:18.1	Ratanantarasmiṁ bahuannapānaṁ,	18	
PA_pv_37:18.2	Parivārito accharāsaṅgaṇena;	18	
PA_pv_37:18.3	Murajaālambaratūriyaghuṭṭho,	18	
PA_pv_37:18.4	Abhivanditosi thutivandanāya.	18	
PA_pv_37:19.1	So modasi nārigaṇappabodhano,	19	
PA_pv_37:19.2	Vimānapāsādavare manorame;	19	
PA_pv_37:19.3	Acintiyo sabbaguṇūpapanno,	19	
PA_pv_37:19.4	Rājā yathā vessavaṇo naḷinyā.	19	
PA_pv_37:20.1	Devo nu āsi udavāsi yakkho,	20	
PA_pv_37:20.2	Udāhu devindo manussabhūto;	20	
PA_pv_37:20.3	Pucchanti taṁ vāṇijā satthavāhā,	20	
PA_pv_37:20.4	Ācikkha ko nāma tuvaṁsi yakkho”ti.	20	
PA_pv_37:21.1	“Serīsako nāma ahamhi yakkho,	21	
PA_pv_37:21.2	Kantāriyo vaṇṇupathamhi gutto;	21	
PA_pv_37:21.3	Imaṁ padesaṁ abhipālayāmi,	21	
PA_pv_37:21.4	Vacanakaro vessavaṇassa rañño”ti.	21	
PA_pv_37:22.1	“Adhiccaladdhaṁ pariṇāmajaṁ te,	22	
PA_pv_37:22.2	Sayaṅkataṁ udāhu devehi dinnaṁ;	22	
PA_pv_37:22.3	Pucchanti taṁ vāṇijā satthavāhā,	22	
PA_pv_37:22.4	Kathaṁ tayā laddhamidaṁ manuññan”ti.	22	
PA_pv_37:23.1	“Nādhiccaladdhaṁ na pariṇāmajaṁ me,	23	
PA_pv_37:23.2	Na sayaṅkataṁ na hi devehi dinnaṁ;	23	
PA_pv_37:23.3	Sakehi kammehi apāpakehi,	23	
PA_pv_37:23.4	Puññehi me laddhamidaṁ manuññan”ti.	23	
PA_pv_37:24.1	“Kiṁ te vataṁ kiṁ pana brahmacariyaṁ,	24	
PA_pv_37:24.2	Kissa suciṇṇassa ayaṁ vipāko;	24	
PA_pv_37:24.3	Pucchanti taṁ vāṇijā satthavāhā,	24	
PA_pv_37:24.4	Kathaṁ tayā laddhamidaṁ vimānan”ti.	24	
PA_pv_37:25.1	“Mamaṁ pāyāsīti ahu samaññā,	25	
PA_pv_37:25.2	Rajjaṁ yadā kārayiṁ kosalānaṁ;	25	
PA_pv_37:25.3	Natthikadiṭṭhi kadariyo pāpadhammo,	25	
PA_pv_37:25.4	Ucchedavādī ca tadā ahosiṁ.	25	
PA_pv_37:26.1	Samaṇo ca kho āsi kumārakassapo,	26	
PA_pv_37:26.2	Bahussuto cittakathī uḷāro;	26	
PA_pv_37:26.3	So me tadā dhammakathaṁ abhāsi,	26	
PA_pv_37:26.4	Diṭṭhivisūkāni vinodayī me.	26	
PA_pv_37:27.1	Tāhaṁ tassa dhammakathaṁ suṇitvā,	27	
PA_pv_37:27.2	Upāsakattaṁ paṭivedayissaṁ;	27	
PA_pv_37:27.3	Pāṇātipātā virato ahosiṁ,	27	
PA_pv_37:27.4	Loke adinnaṁ parivajjayissaṁ;	27	
PA_pv_37:27.5	Amajjapo no ca musā abhāṇiṁ,	27	
PA_pv_37:27.6	Sakena dārena ca ahosi tuṭṭho.	27	
PA_pv_37:28.1	Taṁ me vataṁ taṁ pana brahmacariyaṁ,	28	
PA_pv_37:28.2	Tassa suciṇṇassa ayaṁ vipāko;	28	
PA_pv_37:28.3	Teheva kammehi apāpakehi,	28	
PA_pv_37:28.4	Puññehi me laddhamidaṁ vimānan”ti.	28	
PA_pv_37:29.1	“Saccaṁ kirāhaṁsu narā sapaññā,	29	
PA_pv_37:29.2	Anaññathā vacanaṁ paṇḍitānaṁ;	29	
PA_pv_37:29.3	Yahiṁ yahiṁ gacchati puññakammo,	29	
PA_pv_37:29.4	Tahiṁ tahiṁ modati kāmakāmī.	29	
PA_pv_37:30.1	Yahiṁ yahiṁ sokapariddavo ca,	30	
PA_pv_37:30.2	Vadho ca bandho ca parikkileso;	30	
PA_pv_37:30.3	Tahiṁ tahiṁ gacchati pāpakammo,	30	
PA_pv_37:30.4	Na muccati duggatiyā kadācī”ti.	30	
PA_pv_37:31.1	“Sammūḷharūpova jano ahosi,	31	
PA_pv_37:31.2	Asmiṁ muhutte kalalīkatova;	31	
PA_pv_37:31.3	Janassimassa tuyhañca kumāra,	31	
PA_pv_37:31.4	Appaccayo kena nu kho ahosī”ti.	31	
PA_pv_37:32.1	“Ime ca sirīsavanā tātā,	32	
PA_pv_37:32.2	Dibbā gandhā surabhī sampavanti;	32	
PA_pv_37:32.3	Te sampavāyanti imaṁ vimānaṁ,	32	
PA_pv_37:32.4	Divā ca ratto ca tamaṁ nihantvā.	32	
PA_pv_37:33.1	Imesañca kho vassasataccayena,	33	
PA_pv_37:33.2	Sipāṭikā phalati ekamekā;	33	
PA_pv_37:33.3	Mānussakaṁ vassasataṁ atītaṁ,	33	
PA_pv_37:33.4	Yadagge kāyamhi idhūpapanno.	33	
PA_pv_37:34.1	Disvānahaṁ vassasatāni pañca,	34	
PA_pv_37:34.2	Asmiṁ vimāne ṭhatvāna tātā;	34	
PA_pv_37:34.3	Āyukkhayā puññakkhayā cavissaṁ,	34	
PA_pv_37:34.4	Teneva sokena pamucchitosmī”ti.	34	
PA_pv_37:35.1	“Kathaṁ nu soceyya tathāvidho so,	35	
PA_pv_37:35.2	Laddhā vimānaṁ atulaṁ cirāya;	35	
PA_pv_37:35.3	Ye cāpi kho ittaramupapannā,	35	
PA_pv_37:35.4	Te nūna soceyyuṁ parittapuññā”ti.	35	
PA_pv_37:36.1	“Anucchaviṁ ovadiyañca me taṁ,	36	
PA_pv_37:36.2	Yaṁ maṁ tumhe peyyavācaṁ vadetha;	36	
PA_pv_37:36.3	Tumhe ca kho tātā mayānuguttā,	36	
PA_pv_37:36.4	Yenicchakaṁ tena paletha sotthin”ti.	36	
PA_pv_37:37.1	“Gantvā mayaṁ sindhusovīrabhūmiṁ,	37	
PA_pv_37:37.2	Dhanatthikā uddayaṁ patthayānā;	37	
PA_pv_37:37.3	Yathāpayogā paripuṇṇacāgā,	37	
PA_pv_37:37.4	Kāhāma serīsamahaṁ uḷāran”ti.	37	
PA_pv_37:38.1	“Mā ceva serīsamahaṁ akattha,	38	
PA_pv_37:38.2	Sabbañca vo bhavissati yaṁ vadetha;	38	
PA_pv_37:38.3	Pāpāni kammāni vivajjayātha,	38	
PA_pv_37:38.4	Dhammānuyogañca adhiṭṭhahātha.	38	
PA_pv_37:39.1	Upāsako atthi imamhi saṅghe,	39	
PA_pv_37:39.2	Bahussuto sīlavatūpapanno;	39	
PA_pv_37:39.3	Saddho ca cāgī ca supesalo ca,	39	
PA_pv_37:39.4	Vicakkhaṇo santusito mutīmā.	39	
PA_pv_37:40.1	Sañjānamāno na musā bhaṇeyya,	40	
PA_pv_37:40.2	Parūpaghātāya na cetayeyya;	40	
PA_pv_37:40.3	Vebhūtikaṁ pesuṇaṁ no kareyya,	40	
PA_pv_37:40.4	Saṇhañca vācaṁ sakhilaṁ bhaṇeyya.	40	
PA_pv_37:41.1	Sagāravo sappatisso vinīto,	41	
PA_pv_37:41.2	Apāpako adhisīle visuddho;	41	
PA_pv_37:41.3	So mātaraṁ pitarañcāpi jantu,	41	
PA_pv_37:41.4	Dhammena poseti ariyavutti.	41	
PA_pv_37:42.1	Maññe so mātāpitūnaṁ kāraṇā,	42	
PA_pv_37:42.2	Bhogāni pariyesati na attahetu;	42	
PA_pv_37:42.3	Mātāpitūnañca yo accayena,	42	
PA_pv_37:42.4	Nekkhammapoṇo carissati brahmacariyaṁ.	42	
PA_pv_37:43.1	Ujū avaṅko asaṭho amāyo,	43	
PA_pv_37:43.2	Na lesakappena ca vohareyya;	43	
PA_pv_37:43.3	So tādiso sukatakammakārī,	43	
PA_pv_37:43.4	Dhamme ṭhito kinti labhetha dukkhaṁ.	43	
PA_pv_37:44.1	Taṁ kāraṇā pātukatomhi attanā,	44	
PA_pv_37:44.2	Tasmā dhammaṁ passatha vāṇijāse;	44	
PA_pv_37:44.3	Aññatra teniha bhasmī bhavetha,	44	
PA_pv_37:44.4	Andhākulā vippanaṭṭhā araññe;	44	
PA_pv_37:44.5	Taṁ khippamānena lahuṁ parena,	44	
PA_pv_37:44.6	Sukho have sappurisena saṅgamo”ti.	44	
PA_pv_37:45.1	“Kiṁ nāma so kiñca karoti kammaṁ,	45	
PA_pv_37:45.2	Kiṁ nāmadheyyaṁ kiṁ pana tassa gottaṁ;	45	
PA_pv_37:45.3	Mayampi naṁ daṭṭhukāmamha yakkha,	45	
PA_pv_37:45.4	Yassānukampāya idhāgatosi;	45	
PA_pv_37:45.5	Lābhā hi tassa yassa tuvaṁ pihesī”ti.	45	
PA_pv_37:46.1	“Yo kappako sambhavanāmadheyyo,	46	
PA_pv_37:46.2	Upāsako kocchaphalūpajīvī;	46	
PA_pv_37:46.3	Jānātha naṁ tumhākaṁ pesiyo so,	46	
PA_pv_37:46.4	Mā kho naṁ hīḷittha supesalo so”ti.	46	
PA_pv_37:47.1	“Jānāmase yaṁ tvaṁ pavadesi yakkha,	47	
PA_pv_37:47.2	Na kho naṁ jānāma sa edisoti;	47	
PA_pv_37:47.3	Mayampi naṁ pūjayissāma yakkha,	47	
PA_pv_37:47.4	Sutvāna tuyhaṁ vacanaṁ uḷāran”ti.	47	
PA_pv_37:48.1	“Ye keci imasmiṁ satthe manussā,	48	
PA_pv_37:48.2	Daharā mahantā athavāpi majjhimā;	48	
PA_pv_37:48.3	Sabbeva te ālambantu vimānaṁ,	48	
PA_pv_37:48.4	Passantu puññānaṁ phalaṁ kadariyā”ti.	48	
PA_pv_37:49.1	Te tattha sabbeva “ahaṁ pure”ti,	49	
PA_pv_37:49.2	Taṁ kappakaṁ tattha purakkhatvā;	49	
PA_pv_37:49.3	Sabbeva te ālambiṁsu vimānaṁ,	49	
PA_pv_37:49.4	Masakkasāraṁ viya vāsavassa.	49	
PA_pv_37:50.1	Te tattha sabbeva “ahaṁ pure”ti,	50	
PA_pv_37:50.2	Upāsakattaṁ paṭivedayiṁsu;	50	
PA_pv_37:50.3	Pāṇātipātā paṭiviratā ahesuṁ,	50	
PA_pv_37:50.4	Loke adinnaṁ parivajjayiṁsu;	50	
PA_pv_37:50.5	Amajjapā no ca musā bhaṇiṁsu,	50	
PA_pv_37:50.6	Sakena dārena ca ahesuṁ tuṭṭhā.	50	
PA_pv_37:51.1	Te tattha sabbeva “ahaṁ pure”ti,	51	
PA_pv_37:51.2	Upāsakattaṁ paṭivedayitvā;	51	
PA_pv_37:51.3	Pakkāmi sattho anumodamāno,	51	
PA_pv_37:51.4	Yakkhiddhiyā anumato punappunaṁ.	51	
PA_pv_37:52.1	Gantvāna te sindhusovīrabhūmiṁ,	52	
PA_pv_37:52.2	Dhanatthikā uddayaṁ patthayānā;	52	
PA_pv_37:52.3	Yathāpayogā paripuṇṇalābhā,	52	
PA_pv_37:52.4	Paccāgamuṁ pāṭaliputtamakkhataṁ.	52	
PA_pv_37:53.1	Gantvāna te saṅgharaṁ sotthivanto,	53	
PA_pv_37:53.2	Puttehi dārehi samaṅgibhūtā;	53	
PA_pv_37:53.3	Ānandī vittā sumanā patītā,	53	
PA_pv_37:53.4	Akaṁsu serīsamahaṁ uḷāraṁ;	53	
PA_pv_37:53.5	Serīsakaṁ te pariveṇaṁ māpayiṁsu.	53	
PA_pv_37:54.1	Etādisā sappurisāna sevanā,	54	
PA_pv_37:54.2	Mahatthikā dhammaguṇāna sevanā;	54	
PA_pv_37:54.3	Ekassa atthāya upāsakassa,	54	
PA_pv_37:54.4	Sabbeva sattā sukhitā ahesunti.	54	
PA_pv_37:55.1	Serīsakapetavatthu dutiyaṁ.	55	
PA_pv_37:55.2	Bhāṇavāraṁ tatiyaṁ.	55	
