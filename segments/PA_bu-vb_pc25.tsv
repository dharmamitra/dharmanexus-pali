segmentnr	original	folio	analyzed
PA_bu-vb_pc25:0.1	Theravāda Vinaya	0	
PA_bu-vb_pc25:0.2	Mahāvibhaṅga	0	
PA_bu-vb_pc25:0.3	Pācittiyakaṇḍa	0	
PA_bu-vb_pc25:0.4	Ovādavagga	0	
PA_bu-vb_pc25:0.5	25. Cīvaradānasikkhāpada	0	
PA_bu-vb_pc25:1.1	Tena samayena buddho bhagavā sāvatthiyaṁ viharati jetavane anāthapiṇḍikassa ārāme.	1	
PA_bu-vb_pc25:1.2	Tena kho pana samayena aññataro bhikkhu sāvatthiyaṁ aññatarissā visikhāya piṇḍāya carati. Aññatarāpi bhikkhunī tassā visikhāya piṇḍāya carati.	1	
PA_bu-vb_pc25:1.3	Atha kho so bhikkhu taṁ bhikkhuniṁ etadavoca—“gaccha, bhagini, amukasmiṁ okāse bhikkhā diyyatī”ti.	1	
PA_bu-vb_pc25:1.4	Sāpi kho evamāha—“gacchāyya, amukasmiṁ okāse bhikkhā diyyatī”ti.	1	
PA_bu-vb_pc25:1.5	Te abhiṇhadassanena sandiṭṭhā ahesuṁ.	1	
PA_bu-vb_pc25:1.6	Tena kho pana samayena saṅghassa cīvaraṁ bhājīyati.	1	
PA_bu-vb_pc25:1.7	Atha kho sā bhikkhunī ovādaṁ gantvā yena so bhikkhu tenupasaṅkami; upasaṅkamitvā taṁ bhikkhuṁ abhivādetvā ekamantaṁ aṭṭhāsi.	1	
PA_bu-vb_pc25:1.8	Ekamantaṁ ṭhitaṁ kho taṁ bhikkhuniṁ so bhikkhu etadavoca—“ ayaṁ me, bhagini, cīvarapaṭivīso; sādiyissasī”ti?	1	
PA_bu-vb_pc25:1.9	“Āmāyya, dubbalacīvarāmhī”ti.	1	
PA_bu-vb_pc25:1.10	Atha kho so bhikkhu tassā bhikkhuniyā cīvaraṁ adāsi.	1	
PA_bu-vb_pc25:1.11	Sopi kho bhikkhu dubbalacīvaro hoti.	1	
PA_bu-vb_pc25:1.12	Bhikkhū taṁ bhikkhuṁ etadavocuṁ—“karohi dāni te, āvuso, cīvaran”ti.	1	
PA_bu-vb_pc25:1.13	Atha kho so bhikkhu bhikkhūnaṁ etamatthaṁ ārocesi.	1	
PA_bu-vb_pc25:1.14	Ye te bhikkhū appicchā …pe… te ujjhāyanti khiyyanti vipācenti—	1	
PA_bu-vb_pc25:1.15	“kathañhi nāma bhikkhu bhikkhuniyā cīvaraṁ dassatī”ti …pe…	1	
PA_bu-vb_pc25:1.16	“saccaṁ kira tvaṁ, bhikkhu, bhikkhuniyā cīvaraṁ adāsī”ti?	1	
PA_bu-vb_pc25:1.17	“Saccaṁ, bhagavā”ti.	1	
PA_bu-vb_pc25:1.18	“Ñātikā te, bhikkhu, aññātikā”ti?	1	
PA_bu-vb_pc25:1.19	“Aññātikā, bhagavā”ti.	1	
PA_bu-vb_pc25:1.20	“Aññātako, moghapurisa, aññātikāya na jānāti patirūpaṁ vā appatirūpaṁ vā santaṁ vā asantaṁ vā.	1	
PA_bu-vb_pc25:1.21	Kathañhi nāma tvaṁ, moghapurisa, aññātikāya bhikkhuniyā cīvaraṁ dassasi.	1	
PA_bu-vb_pc25:1.22	Netaṁ, moghapurisa, appasannānaṁ vā pasādāya …pe…	1	
PA_bu-vb_pc25:1.23	evañca pana, bhikkhave, imaṁ sikkhāpadaṁ uddiseyyātha—	1	
PA_bu-vb_pc25:1.24.1	“Yo pana bhikkhu aññātikāya bhikkhuniyā cīvaraṁ dadeyya, pācittiyan”ti.	1	
PA_bu-vb_pc25:1.25	Evañcidaṁ bhagavatā bhikkhūnaṁ sikkhāpadaṁ paññattaṁ hoti.	1	
PA_bu-vb_pc25:2.1	Tena kho pana samayena bhikkhū kukkuccāyantā bhikkhunīnaṁ pārivattakaṁ cīvaraṁ na denti.	2	
PA_bu-vb_pc25:2.2	Bhikkhuniyo ujjhāyanti khiyyanti vipācenti—	2	
PA_bu-vb_pc25:2.3	“kathañhi nāma ayyā amhākaṁ pārivattakaṁ cīvaraṁ na dassantī”ti.	2	
PA_bu-vb_pc25:2.4	Assosuṁ kho bhikkhū tāsaṁ bhikkhunīnaṁ ujjhāyantīnaṁ khiyyantīnaṁ vipācentīnaṁ.	2	
PA_bu-vb_pc25:2.5	Atha kho te bhikkhū bhagavato etamatthaṁ ārocesuṁ.	2	
PA_bu-vb_pc25:2.6	Atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi—	2	
PA_bu-vb_pc25:2.7	“anujānāmi, bhikkhave, pañcannaṁ pārivattakaṁ dātuṁ.	2	
PA_bu-vb_pc25:2.8	Bhikkhussa, bhikkhuniyā, sikkhamānāya, sāmaṇerassa, sāmaṇeriyā—	2	
PA_bu-vb_pc25:2.9	anujānāmi, bhikkhave, imesaṁ pañcannaṁ pārivattakaṁ dātuṁ.	2	
PA_bu-vb_pc25:2.10	Evañca pana, bhikkhave, imaṁ sikkhāpadaṁ uddiseyyātha—	2	
PA_bu-vb_pc25:2.11.1	“Yo pana bhikkhu aññātikāya bhikkhuniyā cīvaraṁ dadeyya, aññatra pārivattakā, pācittiyan”ti.	2	
PA_bu-vb_pc25:3.1.1	Yo panāti	3	
PA_bu-vb_pc25:3.1.2	yo yādiso …pe…	3	
PA_bu-vb_pc25:3.1.3	bhikkhūti	3	
PA_bu-vb_pc25:3.1.4	…pe… ayaṁ imasmiṁ atthe adhippeto bhikkhūti.	3	
PA_bu-vb_pc25:3.1.5	Aññātikā nāma	3	
PA_bu-vb_pc25:3.1.6	mātito vā pitito vā yāva sattamā pitāmahayugā asambaddhā.	3	
PA_bu-vb_pc25:3.1.7	Bhikkhunī nāma	3	
PA_bu-vb_pc25:3.1.8	ubhatosaṅghe upasampannā.	3	
PA_bu-vb_pc25:3.1.9	Cīvaraṁ nāma	3	
PA_bu-vb_pc25:3.1.10	channaṁ cīvarānaṁ aññataraṁ cīvaraṁ vikappanupagaṁ pacchimaṁ.	3	
PA_bu-vb_pc25:3.1.11	Aññatra pārivattakāti	3	
PA_bu-vb_pc25:3.1.12	ṭhapetvā pārivattakaṁ deti, āpatti pācittiyassa.	3	
PA_bu-vb_pc25:3.2.1	Aññātikāya aññātikasaññī cīvaraṁ deti, aññatra pārivattakā, āpatti pācittiyassa.	3	
PA_bu-vb_pc25:3.2.2	Aññātikāya vematiko cīvaraṁ deti, aññatra pārivattakā, āpatti pācittiyassa.	3	
PA_bu-vb_pc25:3.2.3	Aññātikāya ñātikasaññī cīvaraṁ deti, aññatra pārivattakā, āpatti pācittiyassa.	3	
PA_bu-vb_pc25:3.2.4	Ekato upasampannāya cīvaraṁ deti, aññatra pārivattakā, āpatti dukkaṭassa.	3	
PA_bu-vb_pc25:3.2.5	Ñātikāya aññātikasaññī, āpatti dukkaṭassa.	3	
PA_bu-vb_pc25:3.2.6	Ñātikāya vematiko, āpatti dukkaṭassa.	3	
PA_bu-vb_pc25:3.2.7	Ñātikāya ñātikasaññī, anāpatti.	3	
PA_bu-vb_pc25:3.3.1	Anāpatti—	3	
PA_bu-vb_pc25:3.3.2	ñātikāya,	3	
PA_bu-vb_pc25:3.3.3	pārivattakaṁ parittena vā vipulaṁ, vipulena vā parittaṁ,	3	
PA_bu-vb_pc25:3.3.4	bhikkhunī vissāsaṁ gaṇhāti,	3	
PA_bu-vb_pc25:3.3.5	tāvakālikaṁ gaṇhāti,	3	
PA_bu-vb_pc25:3.3.6	cīvaraṁ ṭhapetvā aññaṁ parikkhāraṁ deti,	3	
PA_bu-vb_pc25:3.3.7	sikkhamānāya,	3	
PA_bu-vb_pc25:3.3.8	sāmaṇeriyā,	3	
PA_bu-vb_pc25:3.3.9	ummattakassa,	3	
PA_bu-vb_pc25:3.3.10	ādikammikassāti.	3	
PA_bu-vb_pc25:3.3.11	Cīvaradānasikkhāpadaṁ niṭṭhitaṁ pañcamaṁ.	3	
