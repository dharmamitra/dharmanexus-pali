segmentnr	original	folio	analyzed
PA_dn_9:0.1	Dīgha Nikāya 9	0	
PA_dn_9:0.2	Poṭṭhapādasutta	0	
PA_dn_9:1.0	1. Poṭṭhapādaparibbājakavatthu	1	
PA_dn_9:1.1	Evaṁ me sutaṁ—	1	
PA_dn_9:1.2	ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme.	1	
PA_dn_9:1.3	Tena kho pana samayena poṭṭhapādo paribbājako samayappavādake tindukācīre ekasālake mallikāya ārāme paṭivasati mahatiyā paribbājakaparisāya saddhiṁ tiṁsamattehi paribbājakasatehi.	1	
PA_dn_9:1.4	Atha kho bhagavā pubbaṇhasamayaṁ nivāsetvā pattacīvaramādāya sāvatthiṁ piṇḍāya pāvisi.	1	
PA_dn_9:2.1	Atha kho bhagavato etadahosi:	2	
PA_dn_9:2.2	“atippago kho tāva sāvatthiyaṁ piṇḍāya carituṁ.	2	
PA_dn_9:2.3	Yannūnāhaṁ yena samayappavādako tindukācīro ekasālako mallikāya ārāmo, yena poṭṭhapādo paribbājako tenupasaṅkameyyan”ti.	2	
PA_dn_9:2.4	Atha kho bhagavā yena samayappavādako tindukācīro ekasālako mallikāya ārāmo tenupasaṅkami.	2	
PA_dn_9:3.1	Tena kho pana samayena poṭṭhapādo paribbājako mahatiyā paribbājakaparisāya saddhiṁ nisinno hoti unnādiniyā uccāsaddamahāsaddāya anekavihitaṁ tiracchānakathaṁ kathentiyā.	3	
PA_dn_9:3.2_0	Seyyathidaṁ—rājakathaṁ corakathaṁ mahāmattakathaṁ senākathaṁ bhayakathaṁ yuddhakathaṁ	3	
PA_dn_9:3.2_1	annakathaṁ pānakathaṁ vatthakathaṁ sayanakathaṁ mālākathaṁ gandhakathaṁ ñātikathaṁ	3	
PA_dn_9:3.2_2	yānakathaṁ gāmakathaṁ nigamakathaṁ nagarakathaṁ janapadakathaṁ itthikathaṁ sūrakathaṁ	3	
PA_dn_9:3.2_3	visikhākathaṁ kumbhaṭṭhānakathaṁ pubbapetakathaṁ nānattakathaṁ lokakkhāyikaṁ samuddakkhāyikaṁ	3	
PA_dn_9:3.2_4	itibhavābhavakathaṁ iti vā.	3	
PA_dn_9:4.1	Addasā kho poṭṭhapādo paribbājako bhagavantaṁ dūratova āgacchantaṁ;	4	
PA_dn_9:4.2	disvāna sakaṁ parisaṁ saṇṭhapesi:	4	
PA_dn_9:4.3	“appasaddā bhonto hontu, mā bhonto saddamakattha.	4	
PA_dn_9:4.4	Ayaṁ samaṇo gotamo āgacchati.	4	
PA_dn_9:4.5	Appasaddakāmo kho so āyasmā appasaddassa vaṇṇavādī.	4	
PA_dn_9:4.6	Appeva nāma appasaddaṁ parisaṁ viditvā upasaṅkamitabbaṁ maññeyyā”ti.	4	
PA_dn_9:4.7	Evaṁ vutte, te paribbājakā tuṇhī ahesuṁ.	4	
PA_dn_9:5.1	Atha kho bhagavā yena poṭṭhapādo paribbājako tenupasaṅkami.	5	
PA_dn_9:5.2	Atha kho poṭṭhapādo paribbājako bhagavantaṁ etadavoca:	5	
PA_dn_9:5.3	“etu kho, bhante, bhagavā.	5	
PA_dn_9:5.4	Svāgataṁ, bhante, bhagavato.	5	
PA_dn_9:5.5	Cirassaṁ kho, bhante, bhagavā imaṁ pariyāyamakāsi, yadidaṁ idhāgamanāya.	5	
PA_dn_9:5.6	Nisīdatu, bhante, bhagavā, idaṁ āsanaṁ paññattan”ti.	5	
PA_dn_9:5.7	Nisīdi bhagavā paññatte āsane.	5	
PA_dn_9:5.8	Poṭṭhapādopi kho paribbājako aññataraṁ nīcaṁ āsanaṁ gahetvā ekamantaṁ nisīdi.	5	
PA_dn_9:5.9	Ekamantaṁ nisinnaṁ kho poṭṭhapādaṁ paribbājakaṁ bhagavā etadavoca:	5	
PA_dn_9:5.10	“kāya nuttha, poṭṭhapāda, etarahi kathāya sannisinnā, kā ca pana vo antarākathā vippakatā”ti?	5	
PA_dn_9:6.0	1.1. Abhisaññānirodhakathā	6	
PA_dn_9:6.1	Evaṁ vutte, poṭṭhapādo paribbājako bhagavantaṁ etadavoca:	6	
PA_dn_9:6.2	“tiṭṭhatesā, bhante, kathā, yāya mayaṁ etarahi kathāya sannisinnā.	6	
PA_dn_9:6.3	Nesā, bhante, kathā bhagavato dullabhā bhavissati pacchāpi savanāya.	6	
PA_dn_9:6.4	Purimāni, bhante, divasāni purimatarāni, nānātitthiyānaṁ samaṇabrāhmaṇānaṁ kotūhalasālāya sannisinnānaṁ sannipatitānaṁ abhisaññānirodhe kathā udapādi:	6	
PA_dn_9:6.5	‘kathaṁ nu kho, bho, abhisaññānirodho hotī’ti?	6	
PA_dn_9:6.6	Tatrekacce evamāhaṁsu:	6	
PA_dn_9:6.7	‘ahetū appaccayā purisassa saññā uppajjantipi nirujjhantipi.	6	
PA_dn_9:6.8	Yasmiṁ samaye uppajjanti, saññī tasmiṁ samaye hoti.	6	
PA_dn_9:6.9	Yasmiṁ samaye nirujjhanti, asaññī tasmiṁ samaye hotī’ti.	6	
PA_dn_9:6.10	Ittheke abhisaññānirodhaṁ paññapenti.	6	
PA_dn_9:6.11	Tamañño evamāha:	6	
PA_dn_9:6.12	‘na kho pana metaṁ, bho, evaṁ bhavissati.	6	
PA_dn_9:6.13	Saññā hi, bho, purisassa attā.	6	
PA_dn_9:6.14	Sā ca kho upetipi apetipi.	6	
PA_dn_9:6.15	Yasmiṁ samaye upeti, saññī tasmiṁ samaye hoti.	6	
PA_dn_9:6.16	Yasmiṁ samaye apeti, asaññī tasmiṁ samaye hotī’ti.	6	
PA_dn_9:6.17	Ittheke abhisaññānirodhaṁ paññapenti.	6	
PA_dn_9:6.18	Tamañño evamāha:	6	
PA_dn_9:6.19	‘na kho pana metaṁ, bho, evaṁ bhavissati.	6	
PA_dn_9:6.20	Santi hi, bho, samaṇabrāhmaṇā mahiddhikā mahānubhāvā.	6	
PA_dn_9:6.21	Te imassa purisassa saññaṁ upakaḍḍhantipi apakaḍḍhantipi.	6	
PA_dn_9:6.22	Yasmiṁ samaye upakaḍḍhanti, saññī tasmiṁ samaye hoti.	6	
PA_dn_9:6.23	Yasmiṁ samaye apakaḍḍhanti, asaññī tasmiṁ samaye hotī’ti.	6	
PA_dn_9:6.24	Ittheke abhisaññānirodhaṁ paññapenti.	6	
PA_dn_9:6.25	Tamañño evamāha:	6	
PA_dn_9:6.26	‘na kho pana metaṁ, bho, evaṁ bhavissati.	6	
PA_dn_9:6.27	Santi hi, bho, devatā mahiddhikā mahānubhāvā.	6	
PA_dn_9:6.28	Tā imassa purisassa saññaṁ upakaḍḍhantipi apakaḍḍhantipi.	6	
PA_dn_9:6.29	Yasmiṁ samaye upakaḍḍhanti, saññī tasmiṁ samaye hoti.	6	
PA_dn_9:6.30	Yasmiṁ samaye apakaḍḍhanti, asaññī tasmiṁ samaye hotī’ti.	6	
PA_dn_9:6.31	Ittheke abhisaññānirodhaṁ paññapenti.	6	
PA_dn_9:6.32	Tassa mayhaṁ, bhante, bhagavantaṁyeva ārabbha sati udapādi:	6	
PA_dn_9:6.33	‘aho nūna bhagavā, aho nūna sugato, yo imesaṁ dhammānaṁ sukusalo’ti.	6	
PA_dn_9:6.34	Bhagavā, bhante, kusalo, bhagavā pakataññū abhisaññānirodhassa.	6	
PA_dn_9:6.35	Kathaṁ nu kho, bhante, abhisaññānirodho hotī”ti?	6	
PA_dn_9:7.0	1.2. Sahetukasaññuppādanirodhakathā	7	
PA_dn_9:7.1	“Tatra, poṭṭhapāda, ye te samaṇabrāhmaṇā evamāhaṁsu:	7	
PA_dn_9:7.2	‘ahetū appaccayā purisassa saññā uppajjantipi nirujjhantipī’ti, āditova tesaṁ aparaddhaṁ.	7	
PA_dn_9:7.3	Taṁ kissa hetu?	7	
PA_dn_9:7.4	Sahetū hi, poṭṭhapāda, sappaccayā purisassa saññā uppajjantipi nirujjhantipi.	7	
PA_dn_9:7.5	Sikkhā ekā saññā uppajjati, sikkhā ekā saññā nirujjhati.	7	
PA_dn_9:7.6	Kā ca sikkhā”ti? Bhagavā avoca.	7	
PA_dn_9:7.7	“Idha, poṭṭhapāda, tathāgato loke uppajjati arahaṁ, sammāsambuddho …pe…	7	
PA_dn_9:7.8	Evaṁ kho, poṭṭhapāda, bhikkhu sīlasampanno hoti …pe…	7	
PA_dn_9:8.1	tassime pañcanīvaraṇe pahīne attani samanupassato pāmojjaṁ jāyati, pamuditassa pīti jāyati, pītimanassa kāyo passambhati, passaddhakāyo sukhaṁ vedeti, sukhino cittaṁ samādhiyati.	8	
PA_dn_9:9-10.1	So vivicceva kāmehi, vivicca akusalehi dhammehi, savitakkaṁ savicāraṁ vivekajaṁ pītisukhaṁ paṭhamaṁ jhānaṁ upasampajja viharati.	9-10	
PA_dn_9:9-10.2	Tassa yā purimā kāmasaññā, sā nirujjhati.	9-10	
PA_dn_9:9-10.3	Vivekajapītisukhasukhumasaccasaññā tasmiṁ samaye hoti, vivekajapītisukhasukhumasaccasaññīyeva tasmiṁ samaye hoti.	9-10	
PA_dn_9:9-10.4	Evampi sikkhā ekā saññā uppajjati, sikkhā ekā saññā nirujjhati.	9-10	
PA_dn_9:9-10.5	Ayaṁ sikkhā”ti bhagavā avoca.	9-10	
PA_dn_9:11.1	“Puna caparaṁ, poṭṭhapāda, bhikkhu vitakkavicārānaṁ vūpasamā ajjhattaṁ sampasādanaṁ cetaso ekodibhāvaṁ avitakkaṁ avicāraṁ samādhijaṁ pītisukhaṁ dutiyaṁ jhānaṁ upasampajja viharati.	11	
PA_dn_9:11.2	Tassa yā purimā vivekajapītisukhasukhumasaccasaññā, sā nirujjhati.	11	
PA_dn_9:11.3	Samādhijapītisukhasukhumasaccasaññā tasmiṁ samaye hoti, samādhijapītisukhasukhumasaccasaññīyeva tasmiṁ samaye hoti.	11	
PA_dn_9:11.4	Evampi sikkhā ekā saññā uppajjati, sikkhā ekā saññā nirujjhati.	11	
PA_dn_9:11.5	Ayampi sikkhā”ti bhagavā avoca.	11	
PA_dn_9:12.1_0	“Puna caparaṁ, poṭṭhapāda, bhikkhu pītiyā ca virāgā upekkhako ca viharati sato ca	12	
PA_dn_9:12.1_1	sampajāno, sukhañca kāyena paṭisaṁvedeti, yaṁ taṁ ariyā ācikkhanti: ‘upekkhako satimā	12	
PA_dn_9:12.1_2	sukhavihārī’ti, tatiyaṁ jhānaṁ upasampajja viharati.	12	
PA_dn_9:12.2	Tassa yā purimā samādhijapītisukhasukhumasaccasaññā, sā nirujjhati.	12	
PA_dn_9:12.3	Upekkhāsukhasukhumasaccasaññā tasmiṁ samaye hoti, upekkhāsukhasukhumasaccasaññīyeva tasmiṁ samaye hoti.	12	
PA_dn_9:12.4	Evampi sikkhā ekā saññā uppajjati, sikkhā ekā saññā nirujjhati.	12	
PA_dn_9:12.5	Ayampi sikkhā”ti bhagavā avoca.	12	
PA_dn_9:13.1_0	“Puna caparaṁ, poṭṭhapāda, bhikkhu sukhassa ca pahānā dukkhassa ca pahānā pubbeva	13	
PA_dn_9:13.1_1	somanassadomanassānaṁ atthaṅgamā adukkhamasukhaṁ upekkhāsatipārisuddhiṁ catutthaṁ	13	
PA_dn_9:13.1_2	jhānaṁ upasampajja viharati.	13	
PA_dn_9:13.2	Tassa yā purimā upekkhāsukhasukhumasaccasaññā, sā nirujjhati.	13	
PA_dn_9:13.3	Adukkhamasukhasukhumasaccasaññā tasmiṁ samaye hoti, adukkhamasukhasukhumasaccasaññīyeva tasmiṁ samaye hoti.	13	
PA_dn_9:13.4	Evampi sikkhā ekā saññā uppajjati, sikkhā ekā saññā nirujjhati.	13	
PA_dn_9:13.5	Ayampi sikkhā”ti bhagavā avoca.	13	
PA_dn_9:14.1	“Puna caparaṁ, poṭṭhapāda, bhikkhu sabbaso rūpasaññānaṁ samatikkamā paṭighasaññānaṁ atthaṅgamā nānattasaññānaṁ amanasikārā ‘ananto ākāso’ti ākāsānañcāyatanaṁ upasampajja viharati.	14	
PA_dn_9:14.2	Tassa yā purimā rūpasaññā, sā nirujjhati.	14	
PA_dn_9:14.3	Ākāsānañcāyatanasukhumasaccasaññā tasmiṁ samaye hoti, ākāsānañcāyatanasukhumasaccasaññīyeva tasmiṁ samaye hoti.	14	
PA_dn_9:14.4	Evampi sikkhā ekā saññā uppajjati, sikkhā ekā saññā nirujjhati.	14	
PA_dn_9:14.5	Ayampi sikkhā”ti bhagavā avoca.	14	
PA_dn_9:15.1	“Puna caparaṁ, poṭṭhapāda, bhikkhu sabbaso ākāsānañcāyatanaṁ samatikkamma ‘anantaṁ viññāṇan’ti viññāṇañcāyatanaṁ upasampajja viharati.	15	
PA_dn_9:15.2	Tassa yā purimā ākāsānañcāyatanasukhumasaccasaññā, sā nirujjhati.	15	
PA_dn_9:15.3	Viññāṇañcāyatanasukhumasaccasaññā tasmiṁ samaye hoti, viññāṇañcāyatanasukhumasaccasaññīyeva tasmiṁ samaye hoti.	15	
PA_dn_9:15.4	Evampi sikkhā ekā saññā uppajjati, sikkhā ekā saññā nirujjhati.	15	
PA_dn_9:15.5	Ayampi sikkhā”ti bhagavā avoca.	15	
PA_dn_9:16.1	“Puna caparaṁ, poṭṭhapāda, bhikkhu sabbaso viññāṇañcāyatanaṁ samatikkamma ‘natthi kiñcī’ti ākiñcaññāyatanaṁ upasampajja viharati.	16	
PA_dn_9:16.2	Tassa yā purimā viññāṇañcāyatanasukhumasaccasaññā, sā nirujjhati.	16	
PA_dn_9:16.3	Ākiñcaññāyatanasukhumasaccasaññā tasmiṁ samaye hoti, ākiñcaññāyatanasukhumasaccasaññīyeva tasmiṁ samaye hoti.	16	
PA_dn_9:16.4	Evampi sikkhā ekā saññā uppajjati, sikkhā ekā saññā nirujjhati.	16	
PA_dn_9:16.5	Ayampi sikkhā”ti bhagavā avoca.	16	
PA_dn_9:17.1	“Yato kho, poṭṭhapāda, bhikkhu idha sakasaññī hoti, so tato amutra tato amutra anupubbena saññaggaṁ phusati.	17	
PA_dn_9:17.2	Tassa saññagge ṭhitassa evaṁ hoti:	17	
PA_dn_9:17.3	‘cetayamānassa me pāpiyo, acetayamānassa me seyyo.	17	
PA_dn_9:17.4	Ahañceva kho pana ceteyyaṁ, abhisaṅkhareyyaṁ, imā ca me saññā nirujjheyyuṁ, aññā ca oḷārikā saññā uppajjeyyuṁ;	17	
PA_dn_9:17.5	yannūnāhaṁ na ceva ceteyyaṁ na ca abhisaṅkhareyyan’ti.	17	
PA_dn_9:17.6	So na ceva ceteti, na ca abhisaṅkharoti.	17	
PA_dn_9:17.7	Tassa acetayato anabhisaṅkharoto tā ceva saññā nirujjhanti, aññā ca oḷārikā saññā na uppajjanti.	17	
PA_dn_9:17.8	So nirodhaṁ phusati.	17	
PA_dn_9:17.9	Evaṁ kho, poṭṭhapāda, anupubbābhisaññānirodhasampajānasamāpatti hoti.	17	
PA_dn_9:18.1	Taṁ kiṁ maññasi, poṭṭhapāda,	18	
PA_dn_9:18.2	api nu te ito pubbe evarūpā anupubbābhisaññānirodhasampajānasamāpatti sutapubbā”ti?	18	
PA_dn_9:18.3	“No hetaṁ, bhante.	18	
PA_dn_9:18.4	Evaṁ kho ahaṁ, bhante, bhagavato bhāsitaṁ ājānāmi:	18	
PA_dn_9:18.5	‘yato kho, poṭṭhapāda, bhikkhu idha sakasaññī hoti, so tato amutra tato amutra anupubbena saññaggaṁ phusati,	18	
PA_dn_9:18.6	tassa saññagge ṭhitassa evaṁ hoti:	18	
PA_dn_9:18.7	“cetayamānassa me pāpiyo, acetayamānassa me seyyo.	18	
PA_dn_9:18.8	Ahañceva kho pana ceteyyaṁ abhisaṅkhareyyaṁ, imā ca me saññā nirujjheyyuṁ, aññā ca oḷārikā saññā uppajjeyyuṁ;	18	
PA_dn_9:18.9	yannūnāhaṁ na ceva ceteyyaṁ, na ca abhisaṅkhareyyan”ti.	18	
PA_dn_9:18.10	So na ceva ceteti, na cābhisaṅkharoti, tassa acetayato anabhisaṅkharoto tā ceva saññā nirujjhanti, aññā ca oḷārikā saññā na uppajjanti.	18	
PA_dn_9:18.11	So nirodhaṁ phusati.	18	
PA_dn_9:18.12	Evaṁ kho, poṭṭhapāda, anupubbābhisaññānirodhasampajānasamāpatti hotī’”ti.	18	
PA_dn_9:18.13	“Evaṁ, poṭṭhapādā”ti.	18	
PA_dn_9:19.1	“Ekaññeva nu kho, bhante, bhagavā saññaggaṁ paññapeti, udāhu puthūpi saññagge paññapetī”ti?	19	
PA_dn_9:19.2	“Ekampi kho ahaṁ, poṭṭhapāda, saññaggaṁ paññapemi, puthūpi saññagge paññapemī”ti.	19	
PA_dn_9:19.3	“Yathā kathaṁ pana, bhante, bhagavā ekampi saññaggaṁ paññapeti, puthūpi saññagge paññapetī”ti?	19	
PA_dn_9:19.4	“Yathā yathā kho, poṭṭhapāda, nirodhaṁ phusati tathā tathāhaṁ saññaggaṁ paññapemi.	19	
PA_dn_9:19.5	Evaṁ kho ahaṁ, poṭṭhapāda, ekampi saññaggaṁ paññapemi, puthūpi saññagge paññapemī”ti.	19	
PA_dn_9:20.1	“Saññā nu kho, bhante, paṭhamaṁ uppajjati, pacchā ñāṇaṁ, udāhu ñāṇaṁ paṭhamaṁ uppajjati, pacchā saññā, udāhu saññā ca ñāṇañca apubbaṁ acarimaṁ uppajjantī”ti?	20	
PA_dn_9:20.2	“Saññā kho, poṭṭhapāda, paṭhamaṁ uppajjati, pacchā ñāṇaṁ, saññuppādā ca pana ñāṇuppādo hoti.	20	
PA_dn_9:20.3	So evaṁ pajānāti:	20	
PA_dn_9:20.4	‘idappaccayā kira me ñāṇaṁ udapādī’ti.	20	
PA_dn_9:20.5	Iminā kho etaṁ, poṭṭhapāda, pariyāyena veditabbaṁ—	20	
PA_dn_9:20.6	yathā saññā paṭhamaṁ uppajjati, pacchā ñāṇaṁ, saññuppādā ca pana ñāṇuppādo hotī”ti.	20	
PA_dn_9:21.0	1.3. Saññāattakathā	21	
PA_dn_9:21.1	“Saññā nu kho, bhante, purisassa attā, udāhu aññā saññā añño attā”ti?	21	
PA_dn_9:21.2	“Kaṁ pana tvaṁ, poṭṭhapāda, attānaṁ paccesī”ti?	21	
PA_dn_9:21.3	“Oḷārikaṁ kho ahaṁ, bhante, attānaṁ paccemi rūpiṁ cātumahābhūtikaṁ kabaḷīkārāhārabhakkhan”ti.	21	
PA_dn_9:21.4	“Oḷāriko ca hi te, poṭṭhapāda, attā abhavissa rūpī cātumahābhūtiko kabaḷīkārāhārabhakkho. Evaṁ santaṁ kho te, poṭṭhapāda, aññāva saññā bhavissati añño attā.	21	
PA_dn_9:21.5	Tadamināpetaṁ, poṭṭhapāda, pariyāyena veditabbaṁ yathā aññāva saññā bhavissati añño attā.	21	
PA_dn_9:21.6	Tiṭṭhateva sāyaṁ, poṭṭhapāda, oḷāriko attā rūpī cātumahābhūtiko kabaḷīkārāhārabhakkho, atha imassa purisassa aññā ca saññā uppajjanti, aññā ca saññā nirujjhanti.	21	
PA_dn_9:21.7	Iminā kho etaṁ, poṭṭhapāda, pariyāyena veditabbaṁ yathā aññāva saññā bhavissati añño attā”ti.	21	
PA_dn_9:22.1	“Manomayaṁ kho ahaṁ, bhante, attānaṁ paccemi sabbaṅgapaccaṅgiṁ ahīnindriyan”ti.	22	
PA_dn_9:22.2	“Manomayo ca hi te, poṭṭhapāda, attā abhavissa sabbaṅgapaccaṅgī ahīnindriyo, evaṁ santampi kho te, poṭṭhapāda, aññāva saññā bhavissati añño attā.	22	
PA_dn_9:22.3	Tadamināpetaṁ, poṭṭhapāda, pariyāyena veditabbaṁ yathā aññāva saññā bhavissati añño attā.	22	
PA_dn_9:22.4	Tiṭṭhateva sāyaṁ, poṭṭhapāda, manomayo attā sabbaṅgapaccaṅgī ahīnindriyo, atha imassa purisassa aññā ca saññā uppajjanti, aññā ca saññā nirujjhanti.	22	
PA_dn_9:22.5	Imināpi kho etaṁ, poṭṭhapāda, pariyāyena veditabbaṁ yathā aññāva saññā bhavissati añño attā”ti.	22	
PA_dn_9:23.1	“Arūpiṁ kho ahaṁ, bhante, attānaṁ paccemi saññāmayan”ti.	23	
PA_dn_9:23.2	“Arūpī ca hi te, poṭṭhapāda, attā abhavissa saññāmayo, evaṁ santampi kho te, poṭṭhapāda, aññāva saññā bhavissati añño attā.	23	
PA_dn_9:23.3	Tadamināpetaṁ, poṭṭhapāda, pariyāyena veditabbaṁ yathā aññāva saññā bhavissati añño attā.	23	
PA_dn_9:23.4	Tiṭṭhateva sāyaṁ, poṭṭhapāda, arūpī attā saññāmayo, atha imassa purisassa aññā ca saññā uppajjanti, aññā ca saññā nirujjhanti.	23	
PA_dn_9:23.5	Imināpi kho etaṁ, poṭṭhapāda, pariyāyena veditabbaṁ yathā aññāva saññā bhavissati añño attā”ti.	23	
PA_dn_9:24.1	“Sakkā panetaṁ, bhante, mayā ñātuṁ:	24	
PA_dn_9:24.2	‘saññā purisassa attā’ti vā ‘aññāva saññā añño attā’ti vā”ti?	24	
PA_dn_9:24.3	“Dujjānaṁ kho etaṁ, poṭṭhapāda, tayā aññadiṭṭhikena aññakhantikena aññarucikena aññatrāyogena aññatrācariyakena:	24	
PA_dn_9:24.4	‘saññā purisassa attā’ti vā, ‘aññāva saññā añño attāti’ vā”ti.	24	
PA_dn_9:25.1	“Sacetaṁ, bhante, mayā dujjānaṁ aññadiṭṭhikena aññakhantikena aññarucikena aññatrāyogena aññatrācariyakena:	25	
PA_dn_9:25.2	‘saññā purisassa attā’ti vā, ‘aññāva saññā añño attā’ti vā;	25	
PA_dn_9:25.3	kiṁ pana, bhante, ‘sassato loko, idameva saccaṁ moghamaññan’”ti?	25	
PA_dn_9:25.4	“Abyākataṁ kho etaṁ, poṭṭhapāda, mayā:	25	
PA_dn_9:25.5	‘sassato loko, idameva saccaṁ moghamaññan’”ti.	25	
PA_dn_9:26.1	“Kiṁ pana, bhante, ‘asassato loko, idameva saccaṁ moghamaññan’”ti?	26	
PA_dn_9:26.2	“Etampi kho, poṭṭhapāda, mayā abyākataṁ:	26	
PA_dn_9:26.3	‘asassato loko, idameva saccaṁ moghamaññan’”ti.	26	
PA_dn_9:27.1	“Kiṁ pana, bhante, ‘antavā loko …pe…	27	
PA_dn_9:27.2	‘anantavā loko …	27	
PA_dn_9:27.3	‘taṁ jīvaṁ taṁ sarīraṁ …	27	
PA_dn_9:27.4	‘aññaṁ jīvaṁ aññaṁ sarīraṁ …	27	
PA_dn_9:27.5	‘hoti tathāgato paraṁ maraṇā …	27	
PA_dn_9:27.6	‘na hoti tathāgato paraṁ maraṇā …	27	
PA_dn_9:27.7	‘hoti ca na ca hoti tathāgato paraṁ maraṇā …	27	
PA_dn_9:27.8	‘neva hoti na na hoti tathāgato paraṁ maraṇā, idameva saccaṁ moghamaññan’”ti?	27	
PA_dn_9:27.9	“Etampi kho, poṭṭhapāda, mayā abyākataṁ:	27	
PA_dn_9:27.10	‘neva hoti na na hoti tathāgato paraṁ maraṇā, idameva saccaṁ moghamaññan’”ti.	27	
PA_dn_9:28.1	“Kasmā panetaṁ, bhante, bhagavatā abyākatan”ti?	28	
PA_dn_9:28.2	“Na hetaṁ, poṭṭhapāda, atthasaṁhitaṁ na dhammasaṁhitaṁ nādibrahmacariyakaṁ, na nibbidāya na virāgāya na nirodhāya na upasamāya na abhiññāya na sambodhāya na nibbānāya saṁvattati,	28	
PA_dn_9:28.3	tasmā etaṁ mayā abyākatan”ti.	28	
PA_dn_9:29.1	“Kiṁ pana, bhante, bhagavatā byākatan”ti?	29	
PA_dn_9:29.2_0	“Idaṁ dukkhanti kho, poṭṭhapāda, mayā byākataṁ. Ayaṁ dukkhasamudayoti kho, poṭṭhapāda,	29	
PA_dn_9:29.2_1	mayā byākataṁ. Ayaṁ dukkhanirodhoti kho, poṭṭhapāda, mayā byākataṁ. Ayaṁ dukkhanirodhagāminī	29	
PA_dn_9:29.2_2	paṭipadāti kho, poṭṭhapāda, mayā byākatan”ti.	29	
PA_dn_9:30.1	“Kasmā panetaṁ, bhante, bhagavatā byākatan”ti?	30	
PA_dn_9:30.2	“Etañhi, poṭṭhapāda, atthasaṁhitaṁ, etaṁ dhammasaṁhitaṁ, etaṁ ādibrahmacariyakaṁ, etaṁ nibbidāya virāgāya nirodhāya upasamāya abhiññāya sambodhāya nibbānāya saṁvattati;	30	
PA_dn_9:30.3	tasmā etaṁ mayā byākatan”ti.	30	
PA_dn_9:30.4	“Evametaṁ, bhagavā, evametaṁ, sugata.	30	
PA_dn_9:30.5	Yassadāni, bhante, bhagavā kālaṁ maññatī”ti.	30	
PA_dn_9:30.6	Atha kho bhagavā uṭṭhāyāsanā pakkāmi.	30	
PA_dn_9:31.1	Atha kho te paribbājakā acirapakkantassa bhagavato poṭṭhapādaṁ paribbājakaṁ samantato vācā sannitodakena sañjhabbharimakaṁsu:	31	
PA_dn_9:31.2	“evameva panāyaṁ bhavaṁ poṭṭhapādo yaññadeva samaṇo gotamo bhāsati, taṁ tadevassa abbhanumodati:	31	
PA_dn_9:31.3	‘evametaṁ, bhagavā, evametaṁ, sugatā’ti.	31	
PA_dn_9:31.4	Na kho pana mayaṁ kiñci samaṇassa gotamassa ekaṁsikaṁ dhammaṁ desitaṁ ājānāma:	31	
PA_dn_9:31.5_0	‘sassato loko’ti vā, ‘asassato loko’ti vā, ‘antavā loko’ti vā, ‘anantavā loko’ti	31	
PA_dn_9:31.5_1	vā, ‘taṁ jīvaṁ taṁ sarīran’ti vā, ‘aññaṁ jīvaṁ aññaṁ sarīran’ti vā, ‘hoti tathāgato	31	
PA_dn_9:31.5_2	paraṁ maraṇā’ti vā, ‘na hoti tathāgato paraṁ maraṇā’ti vā, ‘hoti ca na ca hoti tathāgato	31	
PA_dn_9:31.5_3	paraṁ maraṇā’ti vā, ‘neva hoti na na hoti tathāgato paraṁ maraṇā’ti vā”ti.	31	
PA_dn_9:31.6	Evaṁ vutte, poṭṭhapādo paribbājako te paribbājake etadavoca:	31	
PA_dn_9:31.7	“ahampi kho, bho, na kiñci samaṇassa gotamassa ekaṁsikaṁ dhammaṁ desitaṁ ājānāmi:	31	
PA_dn_9:31.8	‘sassato loko’ti vā, ‘asassato loko’ti vā …pe…	31	
PA_dn_9:31.9	‘neva hoti na na hoti tathāgato paraṁ maraṇā’ti vā;	31	
PA_dn_9:31.10	api ca samaṇo gotamo bhūtaṁ tacchaṁ tathaṁ paṭipadaṁ paññapeti dhammaṭṭhitataṁ dhammaniyāmataṁ.	31	
PA_dn_9:31.11	Bhūtaṁ kho pana tacchaṁ tathaṁ paṭipadaṁ paññapentassa dhammaṭṭhitataṁ dhammaniyāmataṁ, kathañhi nāma mādiso viññū samaṇassa gotamassa subhāsitaṁ subhāsitato nābbhanumodeyyā”ti?	31	
PA_dn_9:32.0	2. Cittahatthisāriputtapoṭṭhapādavatthu	32	
PA_dn_9:32.1_0	Atha kho dvīhatīhassa accayena citto ca hatthisāriputto poṭṭhapādo ca paribbājako	32	
PA_dn_9:32.1_1	yena bhagavā tenupasaṅkamiṁsu; upasaṅkamitvā citto hatthisāriputto bhagavantaṁ abhivādetvā ekamantaṁ nisīdi.	32	
PA_dn_9:32.2	Poṭṭhapādo pana paribbājako bhagavatā saddhiṁ sammodi. Sammodanīyaṁ kathaṁ sāraṇīyaṁ vītisāretvā ekamantaṁ nisīdi.	32	
PA_dn_9:32.3	Ekamantaṁ nisinno kho poṭṭhapādo paribbājako bhagavantaṁ etadavoca:	32	
PA_dn_9:32.4	“tadā maṁ, bhante, te paribbājakā acirapakkantassa bhagavato samantato vācāsannitodakena sañjhabbharimakaṁsu:	32	
PA_dn_9:32.5	‘evameva panāyaṁ bhavaṁ poṭṭhapādo yaññadeva samaṇo gotamo bhāsati, taṁ tadevassa abbhanumodati:	32	
PA_dn_9:32.6	“evametaṁ, bhagavā, evametaṁ, sugatā”ti.	32	
PA_dn_9:32.7	Na kho pana mayaṁ kiñci samaṇassa gotamassa ekaṁsikaṁ dhammaṁ desitaṁ ājānāma:	32	
PA_dn_9:32.8_0	“sassato loko”ti vā, “asassato loko”ti vā, “antavā loko”ti vā, “anantavā loko”ti	32	
PA_dn_9:32.8_1	vā, “taṁ jīvaṁ taṁ sarīran”ti vā, “aññaṁ jīvaṁ aññaṁ sarīran”ti vā, “hoti tathāgato	32	
PA_dn_9:32.8_2	paraṁ maraṇā”ti vā, “na hoti tathāgato paraṁ maraṇā”ti vā, “hoti ca na ca hoti tathāgato	32	
PA_dn_9:32.8_3	paraṁ maraṇā”ti vā, “neva hoti na na hoti tathāgato paraṁ maraṇā”ti vā’ti.	32	
PA_dn_9:32.9	Evaṁ vuttāhaṁ, bhante, te paribbājake etadavocaṁ:	32	
PA_dn_9:32.10	‘ahampi kho, bho, na kiñci samaṇassa gotamassa ekaṁsikaṁ dhammaṁ desitaṁ ājānāmi:	32	
PA_dn_9:32.11	“sassato loko”ti vā, “asassato loko”ti vā …pe…	32	
PA_dn_9:32.12	“neva hoti na na hoti tathāgato paraṁ maraṇā”ti vā;	32	
PA_dn_9:32.13	api ca samaṇo gotamo bhūtaṁ tacchaṁ tathaṁ paṭipadaṁ paññapeti dhammaṭṭhitataṁ dhammaniyāmataṁ.	32	
PA_dn_9:32.14	Bhūtaṁ kho pana tacchaṁ tathaṁ paṭipadaṁ paññapentassa dhammaṭṭhitataṁ dhammaniyāmataṁ, kathañhi nāma mādiso viññū samaṇassa gotamassa subhāsitaṁ subhāsitato nābbhanumodeyyā’”ti?	32	
PA_dn_9:33.1	“Sabbeva kho ete, poṭṭhapāda, paribbājakā andhā acakkhukā;	33	
PA_dn_9:33.2	tvaṁyeva nesaṁ eko cakkhumā.	33	
PA_dn_9:33.3	Ekaṁsikāpi hi kho, poṭṭhapāda, mayā dhammā desitā paññattā;	33	
PA_dn_9:33.4	anekaṁsikāpi hi kho, poṭṭhapāda, mayā dhammā desitā paññattā.	33	
PA_dn_9:33.5	Katame ca te, poṭṭhapāda, mayā anekaṁsikā dhammā desitā paññattā?	33	
PA_dn_9:33.6	‘Sassato loko’ti kho, poṭṭhapāda, mayā anekaṁsiko dhammo desito paññatto;	33	
PA_dn_9:33.7	‘asassato loko’ti kho, poṭṭhapāda, mayā anekaṁsiko dhammo desito paññatto;	33	
PA_dn_9:33.8	‘antavā loko’ti kho, poṭṭhapāda …pe…	33	
PA_dn_9:33.9	‘anantavā loko’ti kho, poṭṭhapāda …	33	
PA_dn_9:33.10	‘taṁ jīvaṁ taṁ sarīran’ti kho, poṭṭhapāda …	33	
PA_dn_9:33.11	‘aññaṁ jīvaṁ aññaṁ sarīran’ti kho, poṭṭhapāda …	33	
PA_dn_9:33.12	‘hoti tathāgato paraṁ maraṇā’ti kho, poṭṭhapāda …	33	
PA_dn_9:33.13	na hoti tathāgato paraṁ maraṇā’ti kho, poṭṭhapāda …	33	
PA_dn_9:33.14	‘hoti ca na ca hoti tathāgato paraṁ maraṇā’ti kho, poṭṭhapāda …	33	
PA_dn_9:33.15	‘neva hoti na na hoti tathāgato paraṁ maraṇā’ti kho, poṭṭhapāda, mayā anekaṁsiko dhammo desito paññatto.	33	
PA_dn_9:33.16	Kasmā ca te, poṭṭhapāda, mayā anekaṁsikā dhammā desitā paññattā?	33	
PA_dn_9:33.17	Na hete, poṭṭhapāda, atthasaṁhitā na dhammasaṁhitā na ādibrahmacariyakā na nibbidāya na virāgāya na nirodhāya na upasamāya na abhiññāya na sambodhāya na nibbānāya saṁvattanti.	33	
PA_dn_9:33.18	Tasmā te mayā anekaṁsikā dhammā desitā paññattā.	33	
PA_dn_9:33.19.0	2.1. Ekaṁsikadhammā	33	
PA_dn_9:33.20	Katame ca te, poṭṭhapāda, mayā ekaṁsikā dhammā desitā paññattā?	33	
PA_dn_9:33.21	Idaṁ dukkhanti kho, poṭṭhapāda, mayā ekaṁsiko dhammo desito paññatto.	33	
PA_dn_9:33.22	Ayaṁ dukkhasamudayoti kho, poṭṭhapāda, mayā ekaṁsiko dhammo desito paññatto.	33	
PA_dn_9:33.23	Ayaṁ dukkhanirodhoti kho, poṭṭhapāda, mayā ekaṁsiko dhammo desito paññatto.	33	
PA_dn_9:33.24	Ayaṁ dukkhanirodhagāminī paṭipadāti kho, poṭṭhapāda, mayā ekaṁsiko dhammo desito paññatto.	33	
PA_dn_9:33.25	Kasmā ca te, poṭṭhapāda, mayā ekaṁsikā dhammā desitā paññattā?	33	
PA_dn_9:33.26	Ete hi, poṭṭhapāda, atthasaṁhitā, ete dhammasaṁhitā, ete ādibrahmacariyakā ete nibbidāya virāgāya nirodhāya upasamāya abhiññāya sambodhāya nibbānāya saṁvattanti.	33	
PA_dn_9:33.27	Tasmā te mayā ekaṁsikā dhammā desitā paññattā.	33	
PA_dn_9:34.1	Santi, poṭṭhapāda, eke samaṇabrāhmaṇā evaṁvādino evaṁdiṭṭhino:	34	
PA_dn_9:34.2	‘ekantasukhī attā hoti arogo paraṁ maraṇā’ti.	34	
PA_dn_9:34.3	Tyāhaṁ upasaṅkamitvā evaṁ vadāmi:	34	
PA_dn_9:34.4	‘saccaṁ kira tumhe āyasmanto evaṁvādino evaṁdiṭṭhino:	34	
PA_dn_9:34.5	“ekantasukhī attā hoti arogo paraṁ maraṇā”’ti?	34	
PA_dn_9:34.6	Te ce me evaṁ puṭṭhā ‘āmā’ti paṭijānanti.	34	
PA_dn_9:34.7	Tyāhaṁ evaṁ vadāmi:	34	
PA_dn_9:34.8	‘api pana tumhe āyasmanto ekantasukhaṁ lokaṁ jānaṁ passaṁ viharathā’ti?	34	
PA_dn_9:34.9	Iti puṭṭhā ‘no’ti vadanti.	34	
PA_dn_9:34.10	Tyāhaṁ evaṁ vadāmi:	34	
PA_dn_9:34.11	‘api pana tumhe āyasmanto ekaṁ vā rattiṁ ekaṁ vā divasaṁ upaḍḍhaṁ vā rattiṁ upaḍḍhaṁ vā divasaṁ ekantasukhiṁ attānaṁ sañjānāthā’ti?	34	
PA_dn_9:34.12	Iti puṭṭhā ‘no’ti vadanti.	34	
PA_dn_9:34.13	Tyāhaṁ evaṁ vadāmi:	34	
PA_dn_9:34.14	‘api pana tumhe āyasmanto jānātha:	34	
PA_dn_9:34.15	“ayaṁ maggo ayaṁ paṭipadā ekantasukhassa lokassa sacchikiriyāyā”’ti?	34	
PA_dn_9:34.16	Iti puṭṭhā ‘no’ti vadanti.	34	
PA_dn_9:34.17	Tyāhaṁ evaṁ vadāmi:	34	
PA_dn_9:34.18	‘api pana tumhe āyasmanto yā tā devatā ekantasukhaṁ lokaṁ upapannā, tāsaṁ bhāsamānānaṁ saddaṁ suṇātha:	34	
PA_dn_9:34.19	“suppaṭipannāttha, mārisā, ujuppaṭipannāttha, mārisā, ekantasukhassa lokassa sacchikiriyāya;	34	
PA_dn_9:34.20	mayampi hi, mārisā, evaṁpaṭipannā ekantasukhaṁ lokaṁ upapannā”’ti?	34	
PA_dn_9:34.21	Iti puṭṭhā ‘no’ti vadanti.	34	
PA_dn_9:34.22	Taṁ kiṁ maññasi, poṭṭhapāda,	34	
PA_dn_9:34.23	nanu evaṁ sante tesaṁ samaṇabrāhmaṇānaṁ appāṭihīrakataṁ bhāsitaṁ sampajjatī”ti?	34	
PA_dn_9:34.24	“Addhā kho, bhante, evaṁ sante tesaṁ samaṇabrāhmaṇānaṁ appāṭihīrakataṁ bhāsitaṁ sampajjatī”ti.	34	
PA_dn_9:35.1	“Seyyathāpi, poṭṭhapāda, puriso evaṁ vadeyya:	35	
PA_dn_9:35.2	‘ahaṁ yā imasmiṁ janapade janapadakalyāṇī, taṁ icchāmi taṁ kāmemī’ti.	35	
PA_dn_9:35.3	Tamenaṁ evaṁ vadeyyuṁ:	35	
PA_dn_9:35.4	‘ambho purisa, yaṁ tvaṁ janapadakalyāṇiṁ icchasi kāmesi, jānāsi taṁ janapadakalyāṇiṁ khattiyī vā brāhmaṇī vā vessī vā suddī vā’ti?	35	
PA_dn_9:35.5	Iti puṭṭho ‘no’ti vadeyya.	35	
PA_dn_9:35.6	Tamenaṁ evaṁ vadeyyuṁ:	35	
PA_dn_9:35.7_0	‘ambho purisa, yaṁ tvaṁ janapadakalyāṇiṁ icchasi kāmesi, jānāsi taṁ janapadakalyāṇiṁ	35	
PA_dn_9:35.7_1	evaṁnāmā evaṅgottāti vā, dīghā vā rassā vā majjhimā vā kāḷī vā sāmā vā maṅguracchavī	35	
PA_dn_9:35.7_2	vāti, amukasmiṁ gāme vā nigame vā nagare vā’ti?	35	
PA_dn_9:35.8	Iti puṭṭho ‘no’ti vadeyya.	35	
PA_dn_9:35.9	Tamenaṁ evaṁ vadeyyuṁ:	35	
PA_dn_9:35.10	‘ambho purisa, yaṁ tvaṁ na jānāsi na passasi, taṁ tvaṁ icchasi kāmesī’ti?	35	
PA_dn_9:35.11	Iti puṭṭho ‘āmā’ti vadeyya.	35	
PA_dn_9:35.12	Taṁ kiṁ maññasi, poṭṭhapāda,	35	
PA_dn_9:35.13	nanu evaṁ sante tassa purisassa appāṭihīrakataṁ bhāsitaṁ sampajjatī”ti?	35	
PA_dn_9:35.14	“Addhā kho, bhante, evaṁ sante tassa purisassa appāṭihīrakataṁ bhāsitaṁ sampajjatī”ti.	35	
PA_dn_9:36.1	“Evameva kho, poṭṭhapāda, ye te samaṇabrāhmaṇā evaṁvādino evaṁdiṭṭhino:	36	
PA_dn_9:36.2	‘ekantasukhī attā hoti arogo paraṁ maraṇā’ti.	36	
PA_dn_9:36.3	Tyāhaṁ upasaṅkamitvā evaṁ vadāmi:	36	
PA_dn_9:36.4	‘saccaṁ kira tumhe āyasmanto evaṁvādino evaṁdiṭṭhino:	36	
PA_dn_9:36.5	“ekantasukhī attā hoti arogo paraṁ maraṇā”’ti?	36	
PA_dn_9:36.6	Te ce me evaṁ puṭṭhā ‘āmā’ti paṭijānanti.	36	
PA_dn_9:36.7	Tyāhaṁ evaṁ vadāmi:	36	
PA_dn_9:36.8	‘api pana tumhe āyasmanto ekantasukhaṁ lokaṁ jānaṁ passaṁ viharathā’ti?	36	
PA_dn_9:36.9	Iti puṭṭhā ‘no’ti vadanti.	36	
PA_dn_9:36.10	Tyāhaṁ evaṁ vadāmi:	36	
PA_dn_9:36.11	‘api pana tumhe āyasmanto ekaṁ vā rattiṁ ekaṁ vā divasaṁ upaḍḍhaṁ vā rattiṁ upaḍḍhaṁ vā divasaṁ ekantasukhiṁ attānaṁ sañjānāthā’ti?	36	
PA_dn_9:36.12	Iti puṭṭhā ‘no’ti vadanti.	36	
PA_dn_9:36.13	Tyāhaṁ evaṁ vadāmi:	36	
PA_dn_9:36.14	‘api pana tumhe āyasmanto jānātha:	36	
PA_dn_9:36.15	“ayaṁ maggo ayaṁ paṭipadā ekantasukhassa lokassa sacchikiriyāyā”’ti?	36	
PA_dn_9:36.16	Iti puṭṭhā ‘no’ti vadanti.	36	
PA_dn_9:36.17	Tyāhaṁ evaṁ vadāmi:	36	
PA_dn_9:36.18	‘api pana tumhe āyasmanto yā tā devatā ekantasukhaṁ lokaṁ upapannā, tāsaṁ bhāsamānānaṁ saddaṁ suṇātha:	36	
PA_dn_9:36.19	“suppaṭipannāttha, mārisā, ujuppaṭipannāttha, mārisā, ekantasukhassa lokassa sacchikiriyāya;	36	
PA_dn_9:36.20	mayampi hi, mārisā, evaṁpaṭipannā ekantasukhaṁ lokaṁ upapannā”’ti?	36	
PA_dn_9:36.21	Iti puṭṭhā ‘no’ti vadanti.	36	
PA_dn_9:36.22	Taṁ kiṁ maññasi, poṭṭhapāda, nanu evaṁ sante tesaṁ samaṇabrāhmaṇānaṁ appāṭihīrakataṁ bhāsitaṁ sampajjatī”ti?	36	
PA_dn_9:36.23	“Addhā kho, bhante, evaṁ sante tesaṁ samaṇabrāhmaṇānaṁ appāṭihīrakataṁ bhāsitaṁ sampajjatī”ti.	36	
PA_dn_9:37.1	“Seyyathāpi, poṭṭhapāda, puriso cātumahāpathe nisseṇiṁ kareyya pāsādassa ārohaṇāya.	37	
PA_dn_9:37.2	Tamenaṁ evaṁ vadeyyuṁ:	37	
PA_dn_9:37.3_0	‘ambho purisa, yassa tvaṁ pāsādassa ārohaṇāya nisseṇiṁ karosi, jānāsi taṁ pāsādaṁ	37	
PA_dn_9:37.3_1	puratthimāya vā disāya dakkhiṇāya vā disāya pacchimāya vā disāya uttarāya vā disāya	37	
PA_dn_9:37.3_2	ucco vā nīco vā majjhimo vā’ti?	37	
PA_dn_9:37.4	Iti puṭṭho ‘no’ti vadeyya.	37	
PA_dn_9:37.5	Tamenaṁ evaṁ vadeyyuṁ:	37	
PA_dn_9:37.6	‘ambho purisa, yaṁ tvaṁ na jānāsi na passasi, tassa tvaṁ pāsādassa ārohaṇāya nisseṇiṁ karosī’ti?	37	
PA_dn_9:37.7	Iti puṭṭho ‘āmā’ti vadeyya.	37	
PA_dn_9:37.8	Taṁ kiṁ maññasi, poṭṭhapāda,	37	
PA_dn_9:37.9	nanu evaṁ sante tassa purisassa appāṭihīrakataṁ bhāsitaṁ sampajjatī”ti?	37	
PA_dn_9:37.10	“Addhā kho, bhante, evaṁ sante tassa purisassa appāṭihīrakataṁ bhāsitaṁ sampajjatī”ti.	37	
PA_dn_9:38.1	“Evameva kho, poṭṭhapāda, ye te samaṇabrāhmaṇā evaṁvādino evaṁdiṭṭhino:	38	
PA_dn_9:38.2	‘ekantasukhī attā hoti arogo paraṁ maraṇā’ti.	38	
PA_dn_9:38.3	Tyāhaṁ upasaṅkamitvā evaṁ vadāmi:	38	
PA_dn_9:38.4	‘saccaṁ kira tumhe āyasmanto evaṁvādino evaṁdiṭṭhino:	38	
PA_dn_9:38.5	“ekantasukhī attā hoti arogo paraṁ maraṇā”’ti?	38	
PA_dn_9:38.6	Te ce me evaṁ puṭṭhā ‘āmā’ti paṭijānanti.	38	
PA_dn_9:38.7	Tyāhaṁ evaṁ vadāmi:	38	
PA_dn_9:38.8	‘api pana tumhe āyasmanto ekantasukhaṁ lokaṁ jānaṁ passaṁ viharathā’ti?	38	
PA_dn_9:38.9	Iti puṭṭhā ‘no’ti vadanti.	38	
PA_dn_9:38.10	Tyāhaṁ evaṁ vadāmi:	38	
PA_dn_9:38.11	‘api pana tumhe āyasmanto ekaṁ vā rattiṁ ekaṁ vā divasaṁ upaḍḍhaṁ vā rattiṁ upaḍḍhaṁ vā divasaṁ ekantasukhiṁ attānaṁ sañjānāthā’ti?	38	
PA_dn_9:38.12	Iti puṭṭhā ‘no’ti vadanti.	38	
PA_dn_9:38.13	Tyāhaṁ evaṁ vadāmi:	38	
PA_dn_9:38.14	‘api pana tumhe āyasmanto jānātha ayaṁ maggo ayaṁ paṭipadā ekantasukhassa lokassa sacchikiriyāyā’ti?	38	
PA_dn_9:38.15	Iti puṭṭhā ‘no’ti vadanti.	38	
PA_dn_9:38.16	Tyāhaṁ evaṁ vadāmi:	38	
PA_dn_9:38.17	‘api pana tumhe āyasmanto yā tā devatā ekantasukhaṁ lokaṁ upapannā tāsaṁ devatānaṁ bhāsamānānaṁ saddaṁ suṇātha:	38	
PA_dn_9:38.18	“suppaṭipannāttha, mārisā, ujuppaṭipannāttha, mārisā, ekantasukhassa lokassa sacchikiriyāya;	38	
PA_dn_9:38.19	mayampi hi, mārisā, evaṁ paṭipannā ekantasukhaṁ lokaṁ upapannā”’ti?	38	
PA_dn_9:38.20	Iti puṭṭhā ‘no’ti vadanti.	38	
PA_dn_9:38.21	Taṁ kiṁ maññasi, poṭṭhapāda, nanu evaṁ sante tesaṁ samaṇabrāhmaṇānaṁ appāṭihīrakataṁ bhāsitaṁ sampajjatī”ti?	38	
PA_dn_9:38.22	“Addhā kho, bhante, evaṁ sante tesaṁ samaṇabrāhmaṇānaṁ appāṭihīrakataṁ bhāsitaṁ sampajjatī”ti.	38	
PA_dn_9:39.0	2.2. Tayoattapaṭilābha	39	
PA_dn_9:39.1	“Tayo kho me, poṭṭhapāda, attapaṭilābhā—	39	
PA_dn_9:39.2	oḷāriko attapaṭilābho, manomayo attapaṭilābho, arūpo attapaṭilābho.	39	
PA_dn_9:39.3	Katamo ca, poṭṭhapāda, oḷāriko attapaṭilābho?	39	
PA_dn_9:39.4	Rūpī cātumahābhūtiko kabaḷīkārāhārabhakkho, ayaṁ oḷāriko attapaṭilābho.	39	
PA_dn_9:39.5	Katamo manomayo attapaṭilābho?	39	
PA_dn_9:39.6	Rūpī manomayo sabbaṅgapaccaṅgī ahīnindriyo, ayaṁ manomayo attapaṭilābho.	39	
PA_dn_9:39.7	Katamo arūpo attapaṭilābho?	39	
PA_dn_9:39.8	Arūpī saññāmayo, ayaṁ arūpo attapaṭilābho.	39	
PA_dn_9:40.1	Oḷārikassapi kho ahaṁ, poṭṭhapāda, attapaṭilābhassa pahānāya dhammaṁ desemi:	40	
PA_dn_9:40.2_0	‘yathāpaṭipannānaṁ vo saṅkilesikā dhammā pahīyissanti, vodāniyā dhammā abhivaḍḍhissanti,	40	
PA_dn_9:40.2_1	paññāpāripūriṁ vepullattañca diṭṭheva dhamme sayaṁ abhiññā sacchikatvā upasampajja viharissathā’ti.	40	
PA_dn_9:40.3	Siyā kho pana te, poṭṭhapāda, evamassa:	40	
PA_dn_9:40.4_0	‘saṅkilesikā dhammā pahīyissanti, vodāniyā dhammā abhivaḍḍhissanti, paññāpāripūriṁ	40	
PA_dn_9:40.4_1	vepullattañca diṭṭheva dhamme sayaṁ abhiññā sacchikatvā upasampajja viharissati,	40	
PA_dn_9:40.4_2	dukkho ca kho vihāro’ti.	40	
PA_dn_9:40.5	Na kho panetaṁ, poṭṭhapāda, evaṁ daṭṭhabbaṁ.	40	
PA_dn_9:40.6_0	Saṅkilesikā ceva dhammā pahīyissanti, vodāniyā ca dhammā abhivaḍḍhissanti, paññāpāripūriṁ	40	
PA_dn_9:40.6_1	vepullattañca diṭṭheva dhamme sayaṁ abhiññā sacchikatvā upasampajja viharissati,	40	
PA_dn_9:40.6_2	pāmujjañceva bhavissati pīti ca passaddhi ca sati ca sampajaññañca sukho ca vihāro.	40	
PA_dn_9:41.1	Manomayassapi kho ahaṁ, poṭṭhapāda, attapaṭilābhassa pahānāya dhammaṁ desemi:	41	
PA_dn_9:41.2_0	‘yathāpaṭipannānaṁ vo saṅkilesikā dhammā pahīyissanti, vodāniyā dhammā abhivaḍḍhissanti,	41	
PA_dn_9:41.2_1	paññāpāripūriṁ vepullattañca diṭṭheva dhamme sayaṁ abhiññā sacchikatvā upasampajja viharissathā’ti.	41	
PA_dn_9:41.3	Siyā kho pana te, poṭṭhapāda, evamassa:	41	
PA_dn_9:41.4_0	‘saṅkilesikā dhammā pahīyissanti, vodāniyā dhammā abhivaḍḍhissanti, paññāpāripūriṁ	41	
PA_dn_9:41.4_1	vepullattañca diṭṭheva dhamme sayaṁ abhiññā sacchikatvā upasampajja viharissati,	41	
PA_dn_9:41.4_2	dukkho ca kho vihāro’ti.	41	
PA_dn_9:41.5	Na kho panetaṁ, poṭṭhapāda, evaṁ daṭṭhabbaṁ.	41	
PA_dn_9:41.6_0	Saṅkilesikā ceva dhammā pahīyissanti, vodāniyā ca dhammā abhivaḍḍhissanti, paññāpāripūriṁ	41	
PA_dn_9:41.6_1	vepullattañca diṭṭheva dhamme sayaṁ abhiññā sacchikatvā upasampajja viharissati,	41	
PA_dn_9:41.6_2	pāmujjañceva bhavissati pīti ca passaddhi ca sati ca sampajaññañca sukho ca vihāro.	41	
PA_dn_9:42.1	Arūpassapi kho ahaṁ, poṭṭhapāda, attapaṭilābhassa pahānāya dhammaṁ desemi:	42	
PA_dn_9:42.2_0	‘yathāpaṭipannānaṁ vo saṅkilesikā dhammā pahīyissanti, vodāniyā dhammā abhivaḍḍhissanti,	42	
PA_dn_9:42.2_1	paññāpāripūriṁ vepullattañca diṭṭheva dhamme sayaṁ abhiññā sacchikatvā upasampajja viharissathā’ti.	42	
PA_dn_9:42.3	Siyā kho pana te, poṭṭhapāda, evamassa:	42	
PA_dn_9:42.4_0	‘saṅkilesikā dhammā pahīyissanti, vodāniyā dhammā abhivaḍḍhissanti, paññāpāripūriṁ	42	
PA_dn_9:42.4_1	vepullattañca diṭṭheva dhamme sayaṁ abhiññā sacchikatvā upasampajja viharissati,	42	
PA_dn_9:42.4_2	dukkho ca kho vihāro’ti.	42	
PA_dn_9:42.5	Na kho panetaṁ, poṭṭhapāda, evaṁ daṭṭhabbaṁ.	42	
PA_dn_9:42.6_0	Saṅkilesikā ceva dhammā pahīyissanti, vodāniyā ca dhammā abhivaḍḍhissanti, paññāpāripūriṁ	42	
PA_dn_9:42.6_1	vepullattañca diṭṭheva dhamme sayaṁ abhiññā sacchikatvā upasampajja viharissati,	42	
PA_dn_9:42.6_2	pāmujjañceva bhavissati pīti ca passaddhi ca sati ca sampajaññañca sukho ca vihāro.	42	
PA_dn_9:43.1	Pare ce, poṭṭhapāda, amhe evaṁ puccheyyuṁ:	43	
PA_dn_9:43.2_0	‘katamo pana so, āvuso, oḷāriko attapaṭilābho, yassa tumhe pahānāya dhammaṁ desetha,	43	
PA_dn_9:43.2_1	yathāpaṭipannānaṁ vo saṅkilesikā dhammā pahīyissanti, vodāniyā dhammā abhivaḍḍhissanti,	43	
PA_dn_9:43.2_2	paññāpāripūriṁ vepullattañca diṭṭheva dhamme sayaṁ abhiññā sacchikatvā upasampajja	43	
PA_dn_9:43.2_3	viharissathā’ti, tesaṁ mayaṁ evaṁ puṭṭhā evaṁ byākareyyāma:	43	
PA_dn_9:43.3_0	‘ayaṁ vā so, āvuso, oḷāriko attapaṭilābho, yassa mayaṁ pahānāya dhammaṁ desema, yathāpaṭipannānaṁ	43	
PA_dn_9:43.3_1	vo saṅkilesikā dhammā pahīyissanti, vodāniyā dhammā abhivaḍḍhissanti, paññāpāripūriṁ	43	
PA_dn_9:43.3_2	vepullattañca diṭṭheva dhamme sayaṁ abhiññā sacchikatvā upasampajja viharissathā’ti.	43	
PA_dn_9:44.1	Pare ce, poṭṭhapāda, amhe evaṁ puccheyyuṁ:	44	
PA_dn_9:44.2_0	‘katamo pana so, āvuso, manomayo attapaṭilābho, yassa tumhe pahānāya dhammaṁ desetha,	44	
PA_dn_9:44.2_1	yathāpaṭipannānaṁ vo saṅkilesikā dhammā pahīyissanti, vodāniyā dhammā abhivaḍḍhissanti,	44	
PA_dn_9:44.2_2	paññāpāripūriṁ vepullattañca diṭṭheva dhamme sayaṁ abhiññā sacchikatvā upasampajja viharissathā’ti?	44	
PA_dn_9:44.3	Tesaṁ mayaṁ evaṁ puṭṭhā evaṁ byākareyyāma:	44	
PA_dn_9:44.4_0	‘ayaṁ vā so, āvuso, manomayo attapaṭilābho yassa mayaṁ pahānāya dhammaṁ desema, yathāpaṭipannānaṁ	44	
PA_dn_9:44.4_1	vo saṅkilesikā dhammā pahīyissanti, vodāniyā dhammā abhivaḍḍhissanti, paññāpāripūriṁ	44	
PA_dn_9:44.4_2	vepullattañca diṭṭheva dhamme sayaṁ abhiññā sacchikatvā upasampajja viharissathā’ti.	44	
PA_dn_9:45.1	Pare ce, poṭṭhapāda, amhe evaṁ puccheyyuṁ:	45	
PA_dn_9:45.2_0	‘katamo pana so, āvuso, arūpo attapaṭilābho, yassa tumhe pahānāya dhammaṁ desetha,	45	
PA_dn_9:45.2_1	yathāpaṭipannānaṁ vo saṅkilesikā dhammā pahīyissanti, vodāniyā dhammā abhivaḍḍhissanti,	45	
PA_dn_9:45.2_2	paññāpāripūriṁ vepullattañca diṭṭheva dhamme sayaṁ abhiññā sacchikatvā upasampajja viharissathā’ti?	45	
PA_dn_9:45.3	Tesaṁ mayaṁ evaṁ puṭṭhā evaṁ byākareyyāma:	45	
PA_dn_9:45.4_0	‘ayaṁ vā so, āvuso, arūpo attapaṭilābho yassa mayaṁ pahānāya dhammaṁ desema, yathāpaṭipannānaṁ	45	
PA_dn_9:45.4_1	vo saṅkilesikā dhammā pahīyissanti, vodāniyā dhammā abhivaḍḍhissanti, paññāpāripūriṁ	45	
PA_dn_9:45.4_2	vepullattañca diṭṭheva dhamme sayaṁ abhiññā sacchikatvā upasampajja viharissathā’ti.	45	
PA_dn_9:45.5	Taṁ kiṁ maññasi, poṭṭhapāda,	45	
PA_dn_9:45.6	nanu evaṁ sante sappāṭihīrakataṁ bhāsitaṁ sampajjatī”ti?	45	
PA_dn_9:45.7	“Addhā kho, bhante, evaṁ sante sappāṭihīrakataṁ bhāsitaṁ sampajjatī”ti.	45	
PA_dn_9:46.1	“Seyyathāpi, poṭṭhapāda, puriso nisseṇiṁ kareyya pāsādassa ārohaṇāya tasseva pāsādassa heṭṭhā.	46	
PA_dn_9:46.2	Tamenaṁ evaṁ vadeyyuṁ:	46	
PA_dn_9:46.3_0	‘ambho purisa, yassa tvaṁ pāsādassa ārohaṇāya nisseṇiṁ karosi, jānāsi taṁ pāsādaṁ,	46	
PA_dn_9:46.3_1	puratthimāya vā disāya dakkhiṇāya vā disāya pacchimāya vā disāya uttarāya vā disāya	46	
PA_dn_9:46.3_2	ucco vā nīco vā majjhimo vā’ti?	46	
PA_dn_9:46.4	So evaṁ vadeyya:	46	
PA_dn_9:46.5	‘ayaṁ vā so, āvuso, pāsādo, yassāhaṁ ārohaṇāya nisseṇiṁ karomi, tasseva pāsādassa heṭṭhā’ti.	46	
PA_dn_9:46.6	Taṁ kiṁ maññasi, poṭṭhapāda,	46	
PA_dn_9:46.7	nanu evaṁ sante tassa purisassa sappāṭihīrakataṁ bhāsitaṁ sampajjatī”ti?	46	
PA_dn_9:46.8	“Addhā kho, bhante, evaṁ sante tassa purisassa sappāṭihīrakataṁ bhāsitaṁ sampajjatī”ti.	46	
PA_dn_9:47.1	“Evameva kho, poṭṭhapāda, pare ce amhe evaṁ puccheyyuṁ:	47	
PA_dn_9:47.2	‘katamo pana so, āvuso, oḷāriko attapaṭilābho …pe…	47	
PA_dn_9:47.3	katamo pana so, āvuso, manomayo attapaṭilābho …pe…	47	
PA_dn_9:47.4_0	katamo pana so, āvuso, arūpo attapaṭilābho, yassa tumhe pahānāya dhammaṁ desetha,	47	
PA_dn_9:47.4_1	yathāpaṭipannānaṁ vo saṅkilesikā dhammā pahīyissanti, vodāniyā dhammā abhivaḍḍhissanti,	47	
PA_dn_9:47.4_2	paññāpāripūriṁ vepullattañca diṭṭheva dhamme sayaṁ abhiññā sacchikatvā upasampajja viharissathā’ti?	47	
PA_dn_9:47.5	Tesaṁ mayaṁ evaṁ puṭṭhā evaṁ byākareyyāma:	47	
PA_dn_9:47.6_0	‘ayaṁ vā so, āvuso, arūpo attapaṭilābho, yassa mayaṁ pahānāya dhammaṁ desema, yathāpaṭipannānaṁ	47	
PA_dn_9:47.6_1	vo saṅkilesikā dhammā pahīyissanti, vodāniyā dhammā abhivaḍḍhissanti, paññāpāripūriṁ	47	
PA_dn_9:47.6_2	vepullattañca diṭṭheva dhamme sayaṁ abhiññā sacchikatvā upasampajja viharissathā’ti.	47	
PA_dn_9:47.7	Taṁ kiṁ maññasi, poṭṭhapāda, nanu evaṁ sante sappāṭihīrakataṁ bhāsitaṁ sampajjatī”ti?	47	
PA_dn_9:47.8	“Addhā kho, bhante, evaṁ sante sappāṭihīrakataṁ bhāsitaṁ sampajjatī”ti.	47	
PA_dn_9:48.1	Evaṁ vutte, citto hatthisāriputto bhagavantaṁ etadavoca:	48	
PA_dn_9:48.2	“yasmiṁ, bhante, samaye oḷāriko attapaṭilābho hoti, moghassa tasmiṁ samaye manomayo attapaṭilābho hoti, mogho arūpo attapaṭilābho hoti;	48	
PA_dn_9:48.3	oḷāriko vāssa attapaṭilābho tasmiṁ samaye sacco hoti.	48	
PA_dn_9:48.4	Yasmiṁ, bhante, samaye manomayo attapaṭilābho hoti, moghassa tasmiṁ samaye oḷāriko attapaṭilābho hoti, mogho arūpo attapaṭilābho hoti;	48	
PA_dn_9:48.5	manomayo vāssa attapaṭilābho tasmiṁ samaye sacco hoti.	48	
PA_dn_9:48.6	Yasmiṁ, bhante, samaye arūpo attapaṭilābho hoti, moghassa tasmiṁ samaye oḷāriko attapaṭilābho hoti, mogho manomayo attapaṭilābho hoti;	48	
PA_dn_9:48.7	arūpo vāssa attapaṭilābho tasmiṁ samaye sacco hotī”ti.	48	
PA_dn_9:49.1	“Yasmiṁ, citta, samaye oḷāriko attapaṭilābho hoti, neva tasmiṁ samaye manomayo attapaṭilābhoti saṅkhaṁ gacchati, na arūpo attapaṭilābhoti saṅkhaṁ gacchati;	49	
PA_dn_9:49.2	oḷāriko attapaṭilābhotveva tasmiṁ samaye saṅkhaṁ gacchati.	49	
PA_dn_9:49.3	Yasmiṁ, citta, samaye manomayo attapaṭilābho hoti, neva tasmiṁ samaye oḷāriko attapaṭilābhoti saṅkhaṁ gacchati, na arūpo attapaṭilābhoti saṅkhaṁ gacchati;	49	
PA_dn_9:49.4	manomayo attapaṭilābhotveva tasmiṁ samaye saṅkhaṁ gacchati.	49	
PA_dn_9:49.5	Yasmiṁ, citta, samaye arūpo attapaṭilābho hoti, neva tasmiṁ samaye oḷāriko attapaṭilābhoti saṅkhaṁ gacchati, na manomayo attapaṭilābhoti saṅkhaṁ gacchati;	49	
PA_dn_9:49.6	arūpo attapaṭilābhotveva tasmiṁ samaye saṅkhaṁ gacchati.	49	
PA_dn_9:49.7	Sace taṁ, citta, evaṁ puccheyyuṁ:	49	
PA_dn_9:49.8	‘ahosi tvaṁ atītamaddhānaṁ, na tvaṁ nāhosi;	49	
PA_dn_9:49.9	bhavissasi tvaṁ anāgatamaddhānaṁ, na tvaṁ na bhavissasi;	49	
PA_dn_9:49.10	atthi tvaṁ etarahi, na tvaṁ natthī’ti.	49	
PA_dn_9:49.11	Evaṁ puṭṭho tvaṁ, citta, kinti byākareyyāsī”ti?	49	
PA_dn_9:49.12	“Sace maṁ, bhante, evaṁ puccheyyuṁ:	49	
PA_dn_9:49.13	‘ahosi tvaṁ atītamaddhānaṁ, na tvaṁ na ahosi;	49	
PA_dn_9:49.14	bhavissasi tvaṁ anāgatamaddhānaṁ, na tvaṁ na bhavissasi;	49	
PA_dn_9:49.15	atthi tvaṁ etarahi, na tvaṁ natthī’ti.	49	
PA_dn_9:49.16	Evaṁ puṭṭho ahaṁ, bhante, evaṁ byākareyyaṁ:	49	
PA_dn_9:49.17	‘ahosāhaṁ atītamaddhānaṁ, nāhaṁ na ahosiṁ;	49	
PA_dn_9:49.18	bhavissāmahaṁ anāgatamaddhānaṁ, nāhaṁ na bhavissāmi;	49	
PA_dn_9:49.19	atthāhaṁ etarahi, nāhaṁ natthī’ti.	49	
PA_dn_9:49.20	Evaṁ puṭṭho ahaṁ, bhante, evaṁ byākareyyan”ti.	49	
PA_dn_9:50.1	“Sace pana taṁ, citta, evaṁ puccheyyuṁ:	50	
PA_dn_9:50.2	‘yo te ahosi atīto attapaṭilābho, sova te attapaṭilābho sacco, mogho anāgato, mogho paccuppanno?	50	
PA_dn_9:50.3	Yo te bhavissati anāgato attapaṭilābho, sova te attapaṭilābho sacco, mogho atīto, mogho paccuppanno?	50	
PA_dn_9:50.4	Yo te etarahi paccuppanno attapaṭilābho, sova te attapaṭilābho sacco, mogho atīto, mogho anāgato’ti.	50	
PA_dn_9:50.5	Evaṁ puṭṭho tvaṁ, citta, kinti byākareyyāsī”ti?	50	
PA_dn_9:50.6	“Sace pana maṁ, bhante, evaṁ puccheyyuṁ:	50	
PA_dn_9:50.7	‘yo te ahosi atīto attapaṭilābho, sova te attapaṭilābho sacco, mogho anāgato, mogho paccuppanno.	50	
PA_dn_9:50.8	Yo te bhavissati anāgato attapaṭilābho, sova te attapaṭilābho sacco, mogho atīto, mogho paccuppanno.	50	
PA_dn_9:50.9	Yo te etarahi paccuppanno attapaṭilābho, sova te attapaṭilābho sacco, mogho atīto, mogho anāgato’ti.	50	
PA_dn_9:50.10	Evaṁ puṭṭho ahaṁ, bhante, evaṁ byākareyyaṁ:	50	
PA_dn_9:50.11	‘yo me ahosi atīto attapaṭilābho, sova me attapaṭilābho tasmiṁ samaye sacco ahosi, mogho anāgato, mogho paccuppanno.	50	
PA_dn_9:50.12	Yo me bhavissati anāgato attapaṭilābho, sova me attapaṭilābho tasmiṁ samaye sacco bhavissati, mogho atīto, mogho paccuppanno.	50	
PA_dn_9:50.13	Yo me etarahi paccuppanno attapaṭilābho, sova me attapaṭilābho sacco, mogho atīto, mogho anāgato’ti.	50	
PA_dn_9:50.14	Evaṁ puṭṭho ahaṁ, bhante, evaṁ byākareyyan”ti.	50	
PA_dn_9:51.1	“Evameva kho, citta, yasmiṁ samaye oḷāriko attapaṭilābho hoti, neva tasmiṁ samaye manomayo attapaṭilābhoti saṅkhaṁ gacchati, na arūpo attapaṭilābhoti saṅkhaṁ gacchati.	51	
PA_dn_9:51.2	Oḷāriko attapaṭilābhotveva tasmiṁ samaye saṅkhaṁ gacchati.	51	
PA_dn_9:51.3	Yasmiṁ, citta, samaye manomayo attapaṭilābho hoti …pe…	51	
PA_dn_9:51.4	yasmiṁ, citta, samaye arūpo attapaṭilābho hoti, neva tasmiṁ samaye oḷāriko attapaṭilābhoti saṅkhaṁ gacchati, na manomayo attapaṭilābhoti saṅkhaṁ gacchati;	51	
PA_dn_9:51.5	arūpo attapaṭilābhotveva tasmiṁ samaye saṅkhaṁ gacchati.	51	
PA_dn_9:52.1	Seyyathāpi, citta, gavā khīraṁ, khīramhā dadhi, dadhimhā navanītaṁ, navanītamhā sappi, sappimhā sappimaṇḍo.	52	
PA_dn_9:52.2	Yasmiṁ samaye khīraṁ hoti, neva tasmiṁ samaye dadhīti saṅkhaṁ gacchati, na navanītanti saṅkhaṁ gacchati, na sappīti saṅkhaṁ gacchati, na sappimaṇḍoti saṅkhaṁ gacchati;	52	
PA_dn_9:52.3	khīrantveva tasmiṁ samaye saṅkhaṁ gacchati.	52	
PA_dn_9:52.4	Yasmiṁ samaye dadhi hoti …pe…	52	
PA_dn_9:52.5	navanītaṁ hoti …	52	
PA_dn_9:52.6	sappi hoti …	52	
PA_dn_9:52.7	sappimaṇḍo hoti, neva tasmiṁ samaye khīranti saṅkhaṁ gacchati, na dadhīti saṅkhaṁ gacchati, na navanītanti saṅkhaṁ gacchati, na sappīti saṅkhaṁ gacchati;	52	
PA_dn_9:52.8	sappimaṇḍotveva tasmiṁ samaye saṅkhaṁ gacchati.	52	
PA_dn_9:53.1	Evameva kho, citta, yasmiṁ samaye oḷāriko attapaṭilābho hoti …pe…	53	
PA_dn_9:53.2	yasmiṁ, citta, samaye manomayo attapaṭilābho hoti …pe…	53	
PA_dn_9:53.3	yasmiṁ, citta, samaye arūpo attapaṭilābho hoti, neva tasmiṁ samaye oḷāriko attapaṭilābhoti saṅkhaṁ gacchati, na manomayo attapaṭilābhoti saṅkhaṁ gacchati;	53	
PA_dn_9:53.4	arūpo attapaṭilābhotveva tasmiṁ samaye saṅkhaṁ gacchati.	53	
PA_dn_9:53.5	Imā kho, citta, lokasamaññā lokaniruttiyo lokavohārā lokapaññattiyo, yāhi tathāgato voharati aparāmasan”ti.	53	
PA_dn_9:54.1	Evaṁ vutte, poṭṭhapādo paribbājako bhagavantaṁ etadavoca:	54	
PA_dn_9:54.2	“abhikkantaṁ, bhante, abhikkantaṁ, bhante.	54	
PA_dn_9:54.3_0	Seyyathāpi, bhante, nikkujjitaṁ vā ukkujjeyya, paṭicchannaṁ vā vivareyya, mūḷhassa	54	
PA_dn_9:54.3_1	vā maggaṁ ācikkheyya, andhakāre vā telapajjotaṁ dhāreyya: ‘cakkhumanto rūpāni dakkhantī’ti;	54	
PA_dn_9:54.3_2	evamevaṁ bhagavatā anekapariyāyena dhammo pakāsito.	54	
PA_dn_9:54.4	Esāhaṁ, bhante, bhagavantaṁ saraṇaṁ gacchāmi dhammañca bhikkhusaṅghañca.	54	
PA_dn_9:54.5	Upāsakaṁ maṁ bhagavā dhāretu ajjatagge pāṇupetaṁ saraṇaṁ gatan”ti.	54	
PA_dn_9:55.0	2.3. Cittahatthisāriputtaupasampadā	55	
PA_dn_9:55.1	Citto pana hatthisāriputto bhagavantaṁ etadavoca:	55	
PA_dn_9:55.2	“abhikkantaṁ, bhante, abhikkantaṁ, bhante.	55	
PA_dn_9:55.3_0	Seyyathāpi, bhante, nikkujjitaṁ vā ukkujjeyya, paṭicchannaṁ vā vivareyya, mūḷhassa	55	
PA_dn_9:55.3_1	vā maggaṁ ācikkheyya, andhakāre vā telapajjotaṁ dhāreyya: ‘cakkhumanto rūpāni dakkhantī’ti;	55	
PA_dn_9:55.3_2	evamevaṁ bhagavatā anekapariyāyena dhammo pakāsito.	55	
PA_dn_9:55.4	Esāhaṁ, bhante, bhagavantaṁ saraṇaṁ gacchāmi dhammañca bhikkhusaṅghañca.	55	
PA_dn_9:55.5	Labheyyāhaṁ, bhante, bhagavato santike pabbajjaṁ, labheyyaṁ upasampadan”ti.	55	
PA_dn_9:56.1	Alattha kho citto hatthisāriputto bhagavato santike pabbajjaṁ, alattha upasampadaṁ.	56	
PA_dn_9:56.2_0	Acirūpasampanno kho panāyasmā citto hatthisāriputto eko vūpakaṭṭho appamatto ātāpī	56	
PA_dn_9:56.2_1	pahitatto viharanto na cirasseva—yassatthāya kulaputtā sammadeva agārasmā anagāriyaṁ	56	
PA_dn_9:56.2_2	pabbajanti, tadanuttaraṁ—brahmacariyapariyosānaṁ diṭṭheva dhamme sayaṁ abhiññā sacchikatvā upasampajja vihāsi.	56	
PA_dn_9:56.3	“khīṇā jāti, vusitaṁ brahmacariyaṁ, kataṁ karaṇīyaṁ, nāparaṁ itthAttāyā”ti abbhaññāsi.	56	
PA_dn_9:56.4	Aññataro kho panāyasmā citto hatthisāriputto arahataṁ ahosīti.	56	
PA_dn_9:56.5	Poṭṭhapādasuttaṁ niṭṭhitaṁ navamaṁ.	56	
