segmentnr	original	folio	analyzed
PA_dn_13:0.1	Dīgha Nikāya 13	0	
PA_dn_13:0.2	Tevijjasutta	0	
PA_dn_13:1.1	Evaṁ me sutaṁ—	1	
PA_dn_13:1.2	ekaṁ samayaṁ bhagavā kosalesu cārikaṁ caramāno mahatā bhikkhusaṅghena saddhiṁ pañcamattehi bhikkhusatehi yena manasākaṭaṁ nāma kosalānaṁ brāhmaṇagāmo tadavasari.	1	
PA_dn_13:1.3	Tatra sudaṁ bhagavā manasākaṭe viharati uttarena manasākaṭassa aciravatiyā nadiyā tīre ambavane.	1	
PA_dn_13:2.1	Tena kho pana samayena sambahulā abhiññātā abhiññātā brāhmaṇamahāsālā manasākaṭe paṭivasanti, seyyathidaṁ—	2	
PA_dn_13:2.2	caṅkī brāhmaṇo tārukkho brāhmaṇo pokkharasāti brāhmaṇo jāṇusoṇi brāhmaṇo todeyyo brāhmaṇo aññe ca abhiññātā abhiññātā brāhmaṇamahāsālā.	2	
PA_dn_13:3.1	Atha kho vāseṭṭhabhāradvājānaṁ māṇavānaṁ jaṅghavihāraṁ anucaṅkamantānaṁ anuvicarantānaṁ maggāmagge kathā udapādi.	3	
PA_dn_13:4.1	Atha kho vāseṭṭho māṇavo evamāha:	4	
PA_dn_13:4.2	“ayameva ujumaggo, ayamañjasāyano niyyāniko niyyāti takkarassa brahmasahabyatāya, yvāyaṁ akkhāto brāhmaṇena pokkharasātinā”ti.	4	
PA_dn_13:5.1	Bhāradvājopi māṇavo evamāha:	5	
PA_dn_13:5.2	“ayameva ujumaggo, ayamañjasāyano niyyāniko, niyyāti takkarassa brahmasahabyatāya, yvāyaṁ akkhāto brāhmaṇena tārukkhenā”ti.	5	
PA_dn_13:6.1	Neva kho asakkhi vāseṭṭho māṇavo bhāradvājaṁ māṇavaṁ saññāpetuṁ, na pana asakkhi bhāradvājo māṇavo vāseṭṭhaṁ māṇavaṁ saññāpetuṁ.	6	
PA_dn_13:7.1	Atha kho vāseṭṭho māṇavo bhāradvājaṁ māṇavaṁ āmantesi:	7	
PA_dn_13:7.2	“ayaṁ kho, bhāradvāja, samaṇo gotamo sakyaputto sakyakulā pabbajito manasākaṭe viharati uttarena manasākaṭassa aciravatiyā nadiyā tīre ambavane.	7	
PA_dn_13:7.3	Taṁ kho pana bhavantaṁ gotamaṁ evaṁ kalyāṇo kittisaddo abbhuggato:	7	
PA_dn_13:7.4	‘itipi so bhagavā arahaṁ sammāsambuddho vijjācaraṇasampanno sugato lokavidū anuttaro purisadammasārathi satthā devamanussānaṁ buddho bhagavā’ti.	7	
PA_dn_13:7.5	Āyāma, bho bhāradvāja, yena samaṇo gotamo tenupasaṅkamissāma; upasaṅkamitvā etamatthaṁ samaṇaṁ gotamaṁ pucchissāma.	7	
PA_dn_13:7.6	Yathā no samaṇo gotamo byākarissati, tathā naṁ dhāressāmā”ti.	7	
PA_dn_13:7.7	“Evaṁ, bho”ti kho bhāradvājo māṇavo vāseṭṭhassa māṇavassa paccassosi.	7	
PA_dn_13:8.0	1. Maggāmaggakathā	8	
PA_dn_13:8.1	Atha kho vāseṭṭhabhāradvājā māṇavā yena bhagavā tenupasaṅkamiṁsu; upasaṅkamitvā bhagavatā saddhiṁ sammodiṁsu.	8	
PA_dn_13:8.2	Sammodanīyaṁ kathaṁ sāraṇīyaṁ vītisāretvā ekamantaṁ nisīdiṁsu. Ekamantaṁ nisinno kho vāseṭṭho māṇavo bhagavantaṁ etadavoca:	8	
PA_dn_13:8.3	“idha, bho gotama, amhākaṁ jaṅghavihāraṁ anucaṅkamantānaṁ anuvicarantānaṁ maggāmagge kathā udapādi.	8	
PA_dn_13:8.4	Ahaṁ evaṁ vadāmi:	8	
PA_dn_13:8.5	‘ayameva ujumaggo, ayamañjasāyano niyyāniko niyyāti takkarassa brahmasahabyatāya, yvāyaṁ akkhāto brāhmaṇena pokkharasātinā’ti.	8	
PA_dn_13:8.6	Bhāradvājo māṇavo evamāha:	8	
PA_dn_13:8.7	‘ayameva ujumaggo ayamañjasāyano niyyāniko niyyāti takkarassa brahmasahabyatāya, yvāyaṁ akkhāto brāhmaṇena tārukkhenā’ti.	8	
PA_dn_13:8.8	Ettha, bho gotama, attheva viggaho, atthi vivādo, atthi nānāvādo”ti.	8	
PA_dn_13:9.1	“Iti kira, vāseṭṭha, tvaṁ evaṁ vadesi:	9	
PA_dn_13:9.2	‘ayameva ujumaggo, ayamañjasāyano niyyāniko niyyāti takkarassa brahmasahabyatāya, yvāyaṁ akkhāto brāhmaṇena pokkharasātinā’ti.	9	
PA_dn_13:9.3	Bhāradvājo māṇavo evamāha:	9	
PA_dn_13:9.4	‘ayameva ujumaggo ayamañjasāyano niyyāniko niyyāti takkarassa brahmasahabyatāya, yvāyaṁ akkhāto brāhmaṇena tārukkhenā’ti.	9	
PA_dn_13:9.5	Atha kismiṁ pana vo, vāseṭṭha, viggaho, kismiṁ vivādo, kismiṁ nānāvādo”ti?	9	
PA_dn_13:10.1	“Maggāmagge, bho gotama.	10	
PA_dn_13:10.2_0	Kiñcāpi, bho gotama, brāhmaṇā nānāmagge paññāpenti, addhariyā brāhmaṇā tittiriyā	10	
PA_dn_13:10.2_1	brāhmaṇā chandokā brāhmaṇā bavhārijjhā brāhmaṇā, atha kho sabbāni tāni niyyānikā	10	
PA_dn_13:10.2_2	niyyanti takkarassa brahmasahabyatāya.	10	
PA_dn_13:10.3	Seyyathāpi, bho gotama, gāmassa vā nigamassa vā avidūre bahūni cepi nānāmaggāni bhavanti, atha kho sabbāni tāni gāmasamosaraṇāni bhavanti;	10	
PA_dn_13:10.4_0	evameva kho, bho gotama, kiñcāpi brāhmaṇā nānāmagge paññāpenti, addhariyā brāhmaṇā	10	
PA_dn_13:10.4_1	tittiriyā brāhmaṇā chandokā brāhmaṇā bavhārijjhā brāhmaṇā, atha kho sabbāni tāni	10	
PA_dn_13:10.4_2	niyyānikā niyyanti takkarassa brahmasahabyatāyā”ti.	10	
PA_dn_13:11.0	2. Vāseṭṭhamāṇavānuyoga	11	
PA_dn_13:11.1	“Niyyantīti, vāseṭṭha vadesi”?	11	
PA_dn_13:11.2	“Niyyantīti, bho gotama, vadāmi”.	11	
PA_dn_13:11.3	“Niyyantīti, vāseṭṭha, vadesi”?	11	
PA_dn_13:11.4	“Niyyantīti, bho gotama, vadāmi”.	11	
PA_dn_13:11.5	“Niyyantīti, vāseṭṭha, vadesi”?	11	
PA_dn_13:11.6	“Niyyantīti, bho gotama, vadāmi”.	11	
PA_dn_13:12.1	“Kiṁ pana, vāseṭṭha, atthi koci tevijjānaṁ brāhmaṇānaṁ ekabrāhmaṇopi, yena brahmā sakkhidiṭṭho”ti?	12	
PA_dn_13:12.2	“No hidaṁ, bho gotama”.	12	
PA_dn_13:12.3	“Kiṁ pana, vāseṭṭha, atthi koci tevijjānaṁ brāhmaṇānaṁ ekācariyopi, yena brahmā sakkhidiṭṭho”ti?	12	
PA_dn_13:12.4	“No hidaṁ, bho gotama”.	12	
PA_dn_13:12.5	“Kiṁ pana, vāseṭṭha, atthi koci tevijjānaṁ brāhmaṇānaṁ ekācariyapācariyopi, yena brahmā sakkhidiṭṭho”ti?	12	
PA_dn_13:12.6	“No hidaṁ, bho gotama”.	12	
PA_dn_13:12.7	“Kiṁ pana, vāseṭṭha, atthi koci tevijjānaṁ brāhmaṇānaṁ yāva sattamā ācariyāmahayugā yena brahmā sakkhidiṭṭho”ti?	12	
PA_dn_13:12.8	“No hidaṁ, bho gotama”.	12	
PA_dn_13:13.1_0	“Kiṁ pana, vāseṭṭha, yepi tevijjānaṁ brāhmaṇānaṁ pubbakā isayo mantānaṁ kattāro mantānaṁ	13	
PA_dn_13:13.1_1	pavattāro, yesamidaṁ etarahi tevijjā brāhmaṇā porāṇaṁ mantapadaṁ gītaṁ pavuttaṁ samihitaṁ,	13	
PA_dn_13:13.1_2	tadanugāyanti, tadanubhāsanti, bhāsitamanubhāsanti, vācitamanuvācenti, seyyathidaṁ—aṭṭhako	13	
PA_dn_13:13.1_3	vāmako vāmadevo vessāmitto yamataggi aṅgīraso bhāradvājo vāseṭṭho kassapo bhagu.	13	
PA_dn_13:13.2	Tepi evamāhaṁsu:	13	
PA_dn_13:13.3	‘mayametaṁ jānāma, mayametaṁ passāma, yattha vā brahmā, yena vā brahmā, yahiṁ vā brahmā’”ti?	13	
PA_dn_13:13.4	“No hidaṁ, bho gotama”.	13	
PA_dn_13:14.1	“Iti kira, vāseṭṭha, natthi koci tevijjānaṁ brāhmaṇānaṁ ekabrāhmaṇopi, yena brahmā sakkhidiṭṭho.	14	
PA_dn_13:14.2	Natthi koci tevijjānaṁ brāhmaṇānaṁ ekācariyopi, yena brahmā sakkhidiṭṭho.	14	
PA_dn_13:14.3	Natthi koci tevijjānaṁ brāhmaṇānaṁ ekācariyapācariyopi, yena brahmā sakkhidiṭṭho.	14	
PA_dn_13:14.4	Natthi koci tevijjānaṁ brāhmaṇānaṁ yāva sattamā ācariyāmahayugā yena brahmā sakkhidiṭṭho.	14	
PA_dn_13:14.5_0	Yepi kira tevijjānaṁ brāhmaṇānaṁ pubbakā isayo mantānaṁ kattāro mantānaṁ pavattāro,	14	
PA_dn_13:14.5_1	yesamidaṁ etarahi tevijjā brāhmaṇā porāṇaṁ mantapadaṁ gītaṁ pavuttaṁ samihitaṁ, tadanugāyanti,	14	
PA_dn_13:14.5_2	tadanubhāsanti, bhāsitamanubhāsanti, vācitamanuvācenti, seyyathidaṁ—aṭṭhako vāmako	14	
PA_dn_13:14.5_3	vāmadevo vessāmitto yamataggi aṅgīraso bhāradvājo vāseṭṭho kassapo bhagu, tepi na evamāhaṁsu:	14	
PA_dn_13:14.6	‘mayametaṁ jānāma, mayametaṁ passāma, yattha vā brahmā, yena vā brahmā, yahiṁ vā brahmā’ti.	14	
PA_dn_13:14.7	Teva tevijjā brāhmaṇā evamāhaṁsu:	14	
PA_dn_13:14.8	‘yaṁ na jānāma, yaṁ na passāma, tassa sahabyatāya maggaṁ desema.	14	
PA_dn_13:14.9	Ayameva ujumaggo ayamañjasāyano niyyāniko, niyyāti takkarassa brahmasahabyatāyā’ti.	14	
PA_dn_13:14.10	Taṁ kiṁ maññasi, vāseṭṭha,	14	
PA_dn_13:14.11	nanu evaṁ sante tevijjānaṁ brāhmaṇānaṁ appāṭihīrakataṁ bhāsitaṁ sampajjatī”ti?	14	
PA_dn_13:14.12	“Addhā kho, bho gotama, evaṁ sante tevijjānaṁ brāhmaṇānaṁ appāṭihīrakataṁ bhāsitaṁ sampajjatī”ti.	14	
PA_dn_13:15.1_0	“Sādhu, vāseṭṭha, te vata, vāseṭṭha, tevijjā brāhmaṇā yaṁ na jānanti, yaṁ na passanti,	15	
PA_dn_13:15.1_1	tassa sahabyatāya maggaṁ desessanti. ‘Ayameva ujumaggo, ayamañjasāyano niyyāniko,	15	
PA_dn_13:15.1_2	niyyāti takkarassa brahmasahabyatāyā’ti, netaṁ ṭhānaṁ vijjati.	15	
PA_dn_13:15.2	Seyyathāpi, vāseṭṭha, andhaveṇi paramparasaṁsattā purimopi na passati, majjhimopi na passati, pacchimopi na passati;	15	
PA_dn_13:15.3	evameva kho, vāseṭṭha, andhaveṇūpamaṁ maññe tevijjānaṁ brāhmaṇānaṁ bhāsitaṁ, purimopi na passati, majjhimopi na passati, pacchimopi na passati.	15	
PA_dn_13:15.4	Tesamidaṁ tevijjānaṁ brāhmaṇānaṁ bhāsitaṁ hassakaññeva sampajjati, nāmakaññeva sampajjati, rittakaññeva sampajjati, tucchakaññeva sampajjati.	15	
PA_dn_13:16.1	Taṁ kiṁ maññasi, vāseṭṭha,	16	
PA_dn_13:16.2	passanti tevijjā brāhmaṇā candimasūriye, aññe cāpi bahujanā, yato ca candimasūriyā uggacchanti, yattha ca ogacchanti, āyācanti thomayanti pañjalikā namassamānā anuparivattantī”ti?	16	
PA_dn_13:16.3_0	“Evaṁ, bho gotama, passanti tevijjā brāhmaṇā candimasūriye, aññe cāpi bahujanā, yato	16	
PA_dn_13:16.3_1	ca candimasūriyā uggacchanti, yattha ca ogacchanti, āyācanti thomayanti pañjalikā	16	
PA_dn_13:16.3_2	namassamānā anuparivattantī”ti.	16	
PA_dn_13:17.1	“Taṁ kiṁ maññasi, vāseṭṭha,	17	
PA_dn_13:17.2_0	yaṁ passanti tevijjā brāhmaṇā candimasūriye, aññe cāpi bahujanā, yato ca candimasūriyā	17	
PA_dn_13:17.2_1	uggacchanti, yattha ca ogacchanti, āyācanti thomayanti pañjalikā namassamānā anuparivattanti,	17	
PA_dn_13:17.2_2	pahonti tevijjā brāhmaṇā candimasūriyānaṁ sahabyatāya maggaṁ desetuṁ:	17	
PA_dn_13:17.3	‘ayameva ujumaggo, ayamañjasāyano niyyāniko, niyyāti takkarassa candimasūriyānaṁ sahabyatāyā’”ti?	17	
PA_dn_13:17.4	“No hidaṁ, bho gotama”.	17	
PA_dn_13:18.1_0	“Iti kira, vāseṭṭha, yaṁ passanti tevijjā brāhmaṇā candimasūriye, aññe cāpi bahujanā,	18	
PA_dn_13:18.1_1	yato ca candimasūriyā uggacchanti, yattha ca ogacchanti, āyācanti thomayanti pañjalikā	18	
PA_dn_13:18.1_2	namassamānā anuparivattanti, tesampi nappahonti candimasūriyānaṁ sahabyatāya maggaṁ desetuṁ:	18	
PA_dn_13:18.2	‘ayameva ujumaggo, ayamañjasāyano niyyāniko, niyyāti takkarassa candimasūriyānaṁ sahabyatāyā’ti.	18	
PA_dn_13:18.3	Iti pana na kira tevijjehi brāhmaṇehi brahmā sakkhidiṭṭho.	18	
PA_dn_13:18.4	Napi kira tevijjānaṁ brāhmaṇānaṁ ācariyehi brahmā sakkhidiṭṭho.	18	
PA_dn_13:18.5	Napi kira tevijjānaṁ brāhmaṇānaṁ ācariyapācariyehi brahmā sakkhidiṭṭho.	18	
PA_dn_13:18.6	Napi kira tevijjānaṁ brāhmaṇānaṁ yāva sattamā ācariyāmahayugehi brahmā sakkhidiṭṭho.	18	
PA_dn_13:18.7_0	Yepi kira tevijjānaṁ brāhmaṇānaṁ pubbakā isayo mantānaṁ kattāro mantānaṁ pavattāro,	18	
PA_dn_13:18.7_1	yesamidaṁ etarahi tevijjā brāhmaṇā porāṇaṁ mantapadaṁ gītaṁ pavuttaṁ samihitaṁ, tadanugāyanti,	18	
PA_dn_13:18.7_2	tadanubhāsanti, bhāsitamanubhāsanti, vācitamanuvācenti, seyyathidaṁ—aṭṭhako vāmako	18	
PA_dn_13:18.7_3	vāmadevo vessāmitto yamataggi aṅgīraso bhāradvājo vāseṭṭho kassapo bhagu, tepi na evamāhaṁsu:	18	
PA_dn_13:18.8	‘mayametaṁ jānāma, mayametaṁ passāma, yattha vā brahmā, yena vā brahmā, yahiṁ vā brahmā’ti.	18	
PA_dn_13:18.9	Teva tevijjā brāhmaṇā evamāhaṁsu:	18	
PA_dn_13:18.10	‘yaṁ na jānāma, yaṁ na passāma, tassa sahabyatāya maggaṁ desema—ayameva ujumaggo ayamañjasāyano niyyāniko niyyāti takkarassa brahmasahabyatāyā’ti.	18	
PA_dn_13:18.11	Taṁ kiṁ maññasi, vāseṭṭha,	18	
PA_dn_13:18.12	nanu evaṁ sante tevijjānaṁ brāhmaṇānaṁ appāṭihīrakataṁ bhāsitaṁ sampajjatī”ti?	18	
PA_dn_13:18.13	“Addhā kho, bho gotama, evaṁ sante tevijjānaṁ brāhmaṇānaṁ appāṭihīrakataṁ bhāsitaṁ sampajjatī”ti.	18	
PA_dn_13:18.14_0	“Sādhu, vāseṭṭha, te vata, vāseṭṭha, tevijjā brāhmaṇā yaṁ na jānanti, yaṁ na passanti,	18	
PA_dn_13:18.14_1	tassa sahabyatāya maggaṁ desessanti: ‘ayameva ujumaggo, ayamañjasāyano niyyāniko,	18	
PA_dn_13:18.14_2	niyyāti takkarassa brahmasahabyatāyā’ti, netaṁ ṭhānaṁ vijjati.	18	
PA_dn_13:19.0	2.1. Janapadakalyāṇīupamā	19	
PA_dn_13:19.1	Seyyathāpi, vāseṭṭha, puriso evaṁ vadeyya:	19	
PA_dn_13:19.2	‘ahaṁ yā imasmiṁ janapade janapadakalyāṇī, taṁ icchāmi, taṁ kāmemī’ti.	19	
PA_dn_13:19.3	Tamenaṁ evaṁ vadeyyuṁ:	19	
PA_dn_13:19.4	‘ambho purisa, yaṁ tvaṁ janapadakalyāṇiṁ icchasi kāmesi, jānāsi taṁ janapadakalyāṇiṁ—	19	
PA_dn_13:19.5	khattiyī vā brāhmaṇī vā vessī vā suddī vā’ti?	19	
PA_dn_13:19.6	Iti puṭṭho ‘no’ti vadeyya.	19	
PA_dn_13:19.7	Tamenaṁ evaṁ vadeyyuṁ:	19	
PA_dn_13:19.8_0	‘ambho purisa, yaṁ tvaṁ janapadakalyāṇiṁ icchasi kāmesi, jānāsi taṁ janapadakalyāṇiṁ—evaṁnāmā	19	
PA_dn_13:19.8_1	evaṅgottāti vā, dīghā vā rassā vā majjhimā vā kāḷī vā sāmā vā maṅguracchavī vāti,	19	
PA_dn_13:19.8_2	amukasmiṁ gāme vā nigame vā nagare vā’ti?	19	
PA_dn_13:19.9	Iti puṭṭho ‘no’ti vadeyya.	19	
PA_dn_13:19.10	Tamenaṁ evaṁ vadeyyuṁ:	19	
PA_dn_13:19.11	‘ambho purisa, yaṁ tvaṁ na jānāsi na passasi, taṁ tvaṁ icchasi kāmesī’ti?	19	
PA_dn_13:19.12	Iti puṭṭho ‘āmā’ti vadeyya.	19	
PA_dn_13:19.13	Taṁ kiṁ maññasi, vāseṭṭha,	19	
PA_dn_13:19.14	nanu evaṁ sante tassa purisassa appāṭihīrakataṁ bhāsitaṁ sampajjatī”ti?	19	
PA_dn_13:19.15	“Addhā kho, bho gotama, evaṁ sante tassa purisassa appāṭihīrakataṁ bhāsitaṁ sampajjatī”ti.	19	
PA_dn_13:20.1_0	“Evameva kho, vāseṭṭha, na kira tevijjehi brāhmaṇehi brahmā sakkhidiṭṭho, napi kira	20	
PA_dn_13:20.1_1	tevijjānaṁ brāhmaṇānaṁ ācariyehi brahmā sakkhidiṭṭho, napi kira tevijjānaṁ brāhmaṇānaṁ	20	
PA_dn_13:20.1_2	ācariyapācariyehi brahmā sakkhidiṭṭho.	20	
PA_dn_13:20.2	Napi kira tevijjānaṁ brāhmaṇānaṁ yāva sattamā ācariyāmahayugehi brahmā sakkhidiṭṭho.	20	
PA_dn_13:20.3_0	Yepi kira tevijjānaṁ brāhmaṇānaṁ pubbakā isayo mantānaṁ kattāro mantānaṁ pavattāro,	20	
PA_dn_13:20.3_1	yesamidaṁ etarahi tevijjā brāhmaṇā porāṇaṁ mantapadaṁ gītaṁ pavuttaṁ samihitaṁ, tadanugāyanti,	20	
PA_dn_13:20.3_2	tadanubhāsanti, bhāsitamanubhāsanti, vācitamanuvācenti, seyyathidaṁ—aṭṭhako vāmako	20	
PA_dn_13:20.3_3	vāmadevo vessāmitto yamataggi aṅgīraso bhāradvājo vāseṭṭho kassapo bhagu, tepi na evamāhaṁsu:	20	
PA_dn_13:20.4	‘mayametaṁ jānāma, mayametaṁ passāma, yattha vā brahmā, yena vā brahmā, yahiṁ vā brahmā’ti.	20	
PA_dn_13:20.5	Teva tevijjā brāhmaṇā evamāhaṁsu:	20	
PA_dn_13:20.6	‘yaṁ na jānāma, yaṁ na passāma, tassa sahabyatāya maggaṁ desema—ayameva ujumaggo ayamañjasāyano niyyāniko niyyāti takkarassa brahmasahabyatāyā’ti.	20	
PA_dn_13:20.7	Taṁ kiṁ maññasi, vāseṭṭha, nanu evaṁ sante tevijjānaṁ brāhmaṇānaṁ appāṭihīrakataṁ bhāsitaṁ sampajjatī”ti?	20	
PA_dn_13:20.8	“Addhā kho, bho gotama, evaṁ sante tevijjānaṁ brāhmaṇānaṁ appāṭihīrakataṁ bhāsitaṁ sampajjatī”ti.	20	
PA_dn_13:20.9_0	“Sādhu, vāseṭṭha, te vata, vāseṭṭha, tevijjā brāhmaṇā yaṁ na jānanti, yaṁ na passanti,	20	
PA_dn_13:20.9_1	tassa sahabyatāya maggaṁ desessanti—ayameva ujumaggo ayamañjasāyano niyyāniko niyyāti	20	
PA_dn_13:20.9_2	takkarassa brahmasahabyatāyāti netaṁ ṭhānaṁ vijjati.	20	
PA_dn_13:21.0	2.2. Nisseṇīupamā	21	
PA_dn_13:21.1	Seyyathāpi, vāseṭṭha, puriso cātumahāpathe nisseṇiṁ kareyya pāsādassa ārohaṇāya.	21	
PA_dn_13:21.2	Tamenaṁ evaṁ vadeyyuṁ:	21	
PA_dn_13:21.3_0	‘ambho purisa, yassa tvaṁ pāsādassa ārohaṇāya nisseṇiṁ karosi, jānāsi taṁ pāsādaṁ—puratthimāya	21	
PA_dn_13:21.3_1	vā disāya dakkhiṇāya vā disāya pacchimāya vā disāya uttarāya vā disāya ucco vā nīco vā majjhimo vā’ti?	21	
PA_dn_13:21.4	Iti puṭṭho ‘no’ti vadeyya.	21	
PA_dn_13:22.1	Tamenaṁ evaṁ vadeyyuṁ:	22	
PA_dn_13:22.2	‘ambho purisa, yaṁ tvaṁ na jānāsi, na passasi, tassa tvaṁ pāsādassa ārohaṇāya nisseṇiṁ karosī’ti?	22	
PA_dn_13:22.3	Iti puṭṭho ‘āmā’ti vadeyya.	22	
PA_dn_13:22.4	Taṁ kiṁ maññasi, vāseṭṭha,	22	
PA_dn_13:22.5	nanu evaṁ sante tassa purisassa appāṭihīrakataṁ bhāsitaṁ sampajjatī”ti?	22	
PA_dn_13:22.6	“Addhā kho, bho gotama, evaṁ sante tassa purisassa appāṭihīrakataṁ bhāsitaṁ sampajjatī”ti.	22	
PA_dn_13:22.7_0	“Evameva kho, vāseṭṭha, na kira tevijjehi brāhmaṇehi brahmā sakkhidiṭṭho, napi kira	22	
PA_dn_13:22.7_1	tevijjānaṁ brāhmaṇānaṁ ācariyehi brahmā sakkhidiṭṭho, napi kira tevijjānaṁ brāhmaṇānaṁ	22	
PA_dn_13:22.7_2	ācariyapācariyehi brahmā sakkhidiṭṭho, napi kira tevijjānaṁ brāhmaṇānaṁ yāva sattamā	22	
PA_dn_13:22.7_3	ācariyāmahayugehi brahmā sakkhidiṭṭho.	22	
PA_dn_13:22.8_0	Yepi kira tevijjānaṁ brāhmaṇānaṁ pubbakā isayo mantānaṁ kattāro mantānaṁ pavattāro,	22	
PA_dn_13:22.8_1	yesamidaṁ etarahi tevijjā brāhmaṇā porāṇaṁ mantapadaṁ gītaṁ pavuttaṁ samihitaṁ, tadanugāyanti,	22	
PA_dn_13:22.8_2	tadanubhāsanti, bhāsitamanubhāsanti, vācitamanuvācenti, seyyathidaṁ—aṭṭhako vāmako	22	
PA_dn_13:22.8_3	vāmadevo vessāmitto yamataggi aṅgīraso bhāradvājo vāseṭṭho kassapo bhagu, tepi na evamāhaṁsu—	22	
PA_dn_13:22.9	mayametaṁ jānāma, mayametaṁ passāma, yattha vā brahmā, yena vā brahmā, yahiṁ vā brahmāti.	22	
PA_dn_13:22.10	Teva tevijjā brāhmaṇā evamāhaṁsu:	22	
PA_dn_13:22.11	‘yaṁ na jānāma, yaṁ na passāma, tassa sahabyatāya maggaṁ desema, ayameva ujumaggo ayamañjasāyano niyyāniko niyyāti takkarassa brahmasahabyatāyā’ti.	22	
PA_dn_13:22.12	Taṁ kiṁ maññasi, vāseṭṭha, nanu evaṁ sante tevijjānaṁ brāhmaṇānaṁ appāṭihīrakataṁ bhāsitaṁ sampajjatī”ti?	22	
PA_dn_13:22.13	“Addhā kho, bho gotama, evaṁ sante tevijjānaṁ brāhmaṇānaṁ appāṭihīrakataṁ bhāsitaṁ sampajjatī”ti.	22	
PA_dn_13:23.1_0	“Sādhu, vāseṭṭha, te vata, vāseṭṭha, tevijjā brāhmaṇā yaṁ na jānanti, yaṁ na passanti,	23	
PA_dn_13:23.1_1	tassa sahabyatāya maggaṁ desessanti. Ayameva ujumaggo ayamañjasāyano niyyāniko niyyāti	23	
PA_dn_13:23.1_2	takkarassa brahmasahabyatāyāti, netaṁ ṭhānaṁ vijjati.	23	
PA_dn_13:24.0	2.3. Aciravatīnadīupamā	24	
PA_dn_13:24.1	Seyyathāpi, vāseṭṭha, ayaṁ aciravatī nadī pūrā udakassa samatittikā kākapeyyā.	24	
PA_dn_13:24.2	Atha puriso āgaccheyya pāratthiko pāragavesī pāragāmī pāraṁ taritukāmo.	24	
PA_dn_13:24.3	So orime tīre ṭhito pārimaṁ tīraṁ avheyya:	24	
PA_dn_13:24.4	‘ehi pārāpāraṁ, ehi pārāpāran’ti.	24	
PA_dn_13:24.5	Taṁ kiṁ maññasi, vāseṭṭha,	24	
PA_dn_13:24.6	api nu tassa purisassa avhāyanahetu vā āyācanahetu vā patthanahetu vā abhinandanahetu vā aciravatiyā nadiyā pārimaṁ tīraṁ orimaṁ tīraṁ āgaccheyyā”ti?	24	
PA_dn_13:24.7	“No hidaṁ, bho gotama”.	24	
PA_dn_13:25.1	“Evameva kho, vāseṭṭha, tevijjā brāhmaṇā ye dhammā brāhmaṇakārakā te dhamme pahāya vattamānā, ye dhammā abrāhmaṇakārakā te dhamme samādāya vattamānā evamāhaṁsu:	25	
PA_dn_13:25.2	‘indamavhayāma, somamavhayāma, varuṇamavhayāma, īsānamavhayāma, pajāpatimavhayāma, brahmamavhayāma, mahiddhimavhayāma, yamamavhayāmā’ti.	25	
PA_dn_13:25.3_0	Te vata, vāseṭṭha, tevijjā brāhmaṇā ye dhammā brāhmaṇakārakā te dhamme pahāya vattamānā,	25	
PA_dn_13:25.3_1	ye dhammā abrāhmaṇakārakā te dhamme samādāya vattamānā avhāyanahetu vā āyācanahetu	25	
PA_dn_13:25.3_2	vā patthanahetu vā abhinandanahetu vā kāyassa bhedā paraṁ maraṇā brahmānaṁ sahabyūpagā	25	
PA_dn_13:25.3_3	bhavissantīti, netaṁ ṭhānaṁ vijjati.	25	
PA_dn_13:26.1	Seyyathāpi, vāseṭṭha, ayaṁ aciravatī nadī pūrā udakassa samatittikā kākapeyyā.	26	
PA_dn_13:26.2	Atha puriso āgaccheyya pāratthiko pāragavesī pāragāmī pāraṁ taritukāmo.	26	
PA_dn_13:26.3	So orime tīre daḷhāya anduyā pacchābāhaṁ gāḷhabandhanaṁ baddho.	26	
PA_dn_13:26.4	Taṁ kiṁ maññasi, vāseṭṭha,	26	
PA_dn_13:26.5	api nu so puriso aciravatiyā nadiyā orimā tīrā pārimaṁ tīraṁ gaccheyyā”ti?	26	
PA_dn_13:26.6	“No hidaṁ, bho gotama”.	26	
PA_dn_13:27.1	“Evameva kho, vāseṭṭha, pañcime kāmaguṇā ariyassa vinaye andūtipi vuccanti, bandhanantipi vuccanti.	27	
PA_dn_13:27.2	Katame pañca?	27	
PA_dn_13:27.3	Cakkhuviññeyyā rūpā iṭṭhā kantā manāpā piyarūpā kāmūpasaṁhitā rajanīyā.	27	
PA_dn_13:27.4	Sotaviññeyyā saddā …pe…	27	
PA_dn_13:27.5	ghānaviññeyyā gandhā …	27	
PA_dn_13:27.6	jivhāviññeyyā rasā …	27	
PA_dn_13:27.7	kāyaviññeyyā phoṭṭhabbā iṭṭhā kantā manāpā piyarūpā kāmūpasaṁhitā rajanīyā.	27	
PA_dn_13:27.8	Ime kho, vāseṭṭha, pañca kāmaguṇā ariyassa vinaye andūtipi vuccanti, bandhanantipi vuccanti.	27	
PA_dn_13:27.9	Ime kho, vāseṭṭha, pañca kāmaguṇe tevijjā brāhmaṇā gadhitā mucchitā ajjhopannā anādīnavadassāvino anissaraṇapaññā paribhuñjanti.	27	
PA_dn_13:28.1_0	Te vata, vāseṭṭha, tevijjā brāhmaṇā ye dhammā brāhmaṇakārakā, te dhamme pahāya vattamānā,	28	
PA_dn_13:28.1_1	ye dhammā abrāhmaṇakārakā, te dhamme samādāya vattamānā pañca kāmaguṇe gadhitā mucchitā	28	
PA_dn_13:28.1_2	ajjhopannā anādīnavadassāvino anissaraṇapaññā paribhuñjantā kāmandubandhanabaddhā	28	
PA_dn_13:28.1_3	kāyassa bhedā paraṁ maraṇā brahmānaṁ sahabyūpagā bhavissantīti, netaṁ ṭhānaṁ vijjati.	28	
PA_dn_13:29.1	Seyyathāpi, vāseṭṭha, ayaṁ aciravatī nadī pūrā udakassa samatittikā kākapeyyā.	29	
PA_dn_13:29.2	Atha puriso āgaccheyya pāratthiko pāragavesī pāragāmī pāraṁ taritukāmo.	29	
PA_dn_13:29.3	So orime tīre sasīsaṁ pārupitvā nipajjeyya.	29	
PA_dn_13:29.4	Taṁ kiṁ maññasi, vāseṭṭha,	29	
PA_dn_13:29.5	api nu so puriso aciravatiyā nadiyā orimā tīrā pārimaṁ tīraṁ gaccheyyā”ti?	29	
PA_dn_13:29.6	“No hidaṁ, bho gotama”.	29	
PA_dn_13:30.1	“Evameva kho, vāseṭṭha, pañcime nīvaraṇā ariyassa vinaye āvaraṇātipi vuccanti, nīvaraṇātipi vuccanti, onāhanātipi vuccanti, pariyonāhanātipi vuccanti.	30	
PA_dn_13:30.2	Katame pañca?	30	
PA_dn_13:30.3	Kāmacchandanīvaraṇaṁ, byāpādanīvaraṇaṁ, thinamiddhanīvaraṇaṁ, uddhaccakukkuccanīvaraṇaṁ, vicikicchānīvaraṇaṁ.	30	
PA_dn_13:30.4	Ime kho, vāseṭṭha, pañca nīvaraṇā ariyassa vinaye āvaraṇātipi vuccanti, nīvaraṇātipi vuccanti, onāhanātipi vuccanti, pariyonāhanātipi vuccanti.	30	
PA_dn_13:30.5	Imehi kho, vāseṭṭha, pañcahi nīvaraṇehi tevijjā brāhmaṇā āvuṭā nivutā onaddhā pariyonaddhā.	30	
PA_dn_13:30.6_0	Te vata, vāseṭṭha, tevijjā brāhmaṇā ye dhammā brāhmaṇakārakā te dhamme pahāya vattamānā,	30	
PA_dn_13:30.6_1	ye dhammā abrāhmaṇakārakā te dhamme samādāya vattamānā pañcahi nīvaraṇehi āvuṭā nivutā	30	
PA_dn_13:30.6_2	onaddhā pariyonaddhā kāyassa bhedā paraṁ maraṇā brahmānaṁ sahabyūpagā bhavissantīti,	30	
PA_dn_13:30.6_3	netaṁ ṭhānaṁ vijjati.	30	
PA_dn_13:31.0	3. Saṁsandanakathā	31	
PA_dn_13:31.1	Taṁ kiṁ maññasi, vāseṭṭha,	31	
PA_dn_13:31.2	kinti te sutaṁ brāhmaṇānaṁ vuddhānaṁ mahallakānaṁ ācariyapācariyānaṁ bhāsamānānaṁ, sapariggaho vā brahmā apariggaho vā”ti?	31	
PA_dn_13:31.3	“Apariggaho, bho gotama”.	31	
PA_dn_13:31.4	“Saveracitto vā averacitto vā”ti?	31	
PA_dn_13:31.5	“Averacitto, bho gotama”.	31	
PA_dn_13:31.6	“Sabyāpajjacitto vā abyāpajjacitto vā”ti?	31	
PA_dn_13:31.7	“Abyāpajjacitto, bho gotama”.	31	
PA_dn_13:31.8	“Saṅkiliṭṭhacitto vā asaṅkiliṭṭhacitto vā”ti?	31	
PA_dn_13:31.9	“Asaṅkiliṭṭhacitto, bho gotama”.	31	
PA_dn_13:31.10	“Vasavattī vā avasavattī vā”ti?	31	
PA_dn_13:31.11	“Vasavattī, bho gotama”.	31	
PA_dn_13:32.1	“Taṁ kiṁ maññasi, vāseṭṭha,	32	
PA_dn_13:32.2	sapariggahā vā tevijjā brāhmaṇā apariggahā vā”ti?	32	
PA_dn_13:32.3	“Sapariggahā, bho gotama”.	32	
PA_dn_13:32.4	“Saveracittā vā averacittā vā”ti?	32	
PA_dn_13:32.5	“Saveracittā, bho gotama”.	32	
PA_dn_13:32.6	“Sabyāpajjacittā vā abyāpajjacittā vā”ti?	32	
PA_dn_13:32.7	“Sabyāpajjacittā, bho gotama”.	32	
PA_dn_13:32.8	“Saṅkiliṭṭhacittā vā asaṅkiliṭṭhacittā vā”ti?	32	
PA_dn_13:32.9	“Saṅkiliṭṭhacittā, bho gotama”.	32	
PA_dn_13:32.10	“Vasavattī vā avasavattī vā”ti?	32	
PA_dn_13:32.11	“Avasavattī, bho gotama”.	32	
PA_dn_13:33.1	“Iti kira, vāseṭṭha, sapariggahā tevijjā brāhmaṇā apariggaho brahmā.	33	
PA_dn_13:33.2	Api nu kho sapariggahānaṁ tevijjānaṁ brāhmaṇānaṁ apariggahena brahmunā saddhiṁ saṁsandati sametī”ti?	33	
PA_dn_13:33.3	“No hidaṁ, bho gotama”.	33	
PA_dn_13:34.1	“Sādhu, vāseṭṭha, te vata, vāseṭṭha, sapariggahā tevijjā brāhmaṇā kāyassa bhedā paraṁ maraṇā apariggahassa brahmuno sahabyūpagā bhavissantīti, netaṁ ṭhānaṁ vijjati.	34	
PA_dn_13:35.1	Iti kira, vāseṭṭha, saveracittā tevijjā brāhmaṇā, averacitto brahmā …pe…	35	
PA_dn_13:35.2	sabyāpajjacittā tevijjā brāhmaṇā abyāpajjacitto brahmā …	35	
PA_dn_13:35.3	saṅkiliṭṭhacittā tevijjā brāhmaṇā asaṅkiliṭṭhacitto brahmā …	35	
PA_dn_13:35.4	avasavattī tevijjā brāhmaṇā vasavattī brahmā, api nu kho avasavattīnaṁ tevijjānaṁ brāhmaṇānaṁ vasavattinā brahmunā saddhiṁ saṁsandati sametī”ti?	35	
PA_dn_13:35.5	“No hidaṁ, bho gotama”.	35	
PA_dn_13:36.1	“Sādhu, vāseṭṭha, te vata, vāseṭṭha, avasavattī tevijjā brāhmaṇā kāyassa bhedā paraṁ maraṇā vasavattissa brahmuno sahabyūpagā bhavissantīti, netaṁ ṭhānaṁ vijjati.	36	
PA_dn_13:36.2	Idha kho pana te, vāseṭṭha, tevijjā brāhmaṇā āsīditvā saṁsīdanti, saṁsīditvā visāraṁ pāpuṇanti, sukkhataraṁ maññe taranti.	36	
PA_dn_13:36.3	Tasmā idaṁ tevijjānaṁ brāhmaṇānaṁ tevijjāiriṇantipi vuccati, tevijjāvivanantipi vuccati, tevijjābyasanantipi vuccatī”ti.	36	
PA_dn_13:37.1	Evaṁ vutte, vāseṭṭho māṇavo bhagavantaṁ etadavoca:	37	
PA_dn_13:37.2	“sutaṁ metaṁ, bho gotama, samaṇo gotamo brahmānaṁ sahabyatāya maggaṁ jānātī”ti.	37	
PA_dn_13:37.3	“Taṁ kiṁ maññasi, vāseṭṭha.	37	
PA_dn_13:37.4	Āsanne ito manasākaṭaṁ, na ito dūre manasākaṭan”ti?	37	
PA_dn_13:37.5	“Evaṁ, bho gotama, āsanne ito manasākaṭaṁ, na ito dūre manasākaṭan”ti.	37	
PA_dn_13:37.6	“Taṁ kiṁ maññasi, vāseṭṭha,	37	
PA_dn_13:37.7	idhassa puriso manasākaṭe jātasaṁvaddho.	37	
PA_dn_13:37.8	Tamenaṁ manasākaṭato tāvadeva avasaṭaṁ manasākaṭassa maggaṁ puccheyyuṁ.	37	
PA_dn_13:37.9	Siyā nu kho, vāseṭṭha, tassa purisassa manasākaṭe jātasaṁvaddhassa manasākaṭassa maggaṁ puṭṭhassa dandhāyitattaṁ vā vitthāyitattaṁ vā”ti?	37	
PA_dn_13:37.10	“No hidaṁ, bho gotama”.	37	
PA_dn_13:37.11	“Taṁ kissa hetu”?	37	
PA_dn_13:37.12	“Amu hi, bho gotama, puriso manasākaṭe jātasaṁvaddho, tassa sabbāneva manasākaṭassa maggāni suviditānī”ti.	37	
PA_dn_13:38.1_0	“Siyā kho, vāseṭṭha, tassa purisassa manasākaṭe jātasaṁvaddhassa manasākaṭassa maggaṁ	38	
PA_dn_13:38.1_1	puṭṭhassa dandhāyitattaṁ vā vitthāyitattaṁ vā, na tveva tathāgatassa brahmaloke vā	38	
PA_dn_13:38.1_2	brahmalokagāminiyā vā paṭipadāya puṭṭhassa dandhāyitattaṁ vā vitthāyitattaṁ vā.	38	
PA_dn_13:38.2	Brahmānañcāhaṁ, vāseṭṭha, pajānāmi brahmalokañca brahmalokagāminiñca paṭipadaṁ, yathā paṭipanno ca brahmalokaṁ upapanno, tañca pajānāmī”ti.	38	
PA_dn_13:39.1	Evaṁ vutte, vāseṭṭho māṇavo bhagavantaṁ etadavoca:	39	
PA_dn_13:39.2	“sutaṁ metaṁ, bho gotama, samaṇo gotamo brahmānaṁ sahabyatāya maggaṁ desetī”ti.	39	
PA_dn_13:39.3	“Sādhu no bhavaṁ gotamo brahmānaṁ sahabyatāya maggaṁ desetu ullumpatu bhavaṁ gotamo brāhmaṇiṁ pajan”ti.	39	
PA_dn_13:39.4	“Tena hi, vāseṭṭha, suṇāhi; sādhukaṁ manasi karohi; bhāsissāmī”ti.	39	
PA_dn_13:39.5	“Evaṁ, bho”ti kho vāseṭṭho māṇavo bhagavato paccassosi.	39	
PA_dn_13:40-75.0	4. Brahmalokamaggadesanā	40-75	
PA_dn_13:40-75.1	Bhagavā etadavoca:	40-75	
PA_dn_13:40-75.2	“idha, vāseṭṭha, tathāgato loke uppajjati arahaṁ, sammāsambuddho …pe…	40-75	
PA_dn_13:40-75.3	Evaṁ kho, vāseṭṭha, bhikkhu sīlasampanno hoti …pe…	40-75	
PA_dn_13:40-75.4	tassime pañca nīvaraṇe pahīne attani samanupassato pāmojjaṁ jāyati, pamuditassa pīti jāyati, pītimanassa kāyo passambhati, passaddhakāyo sukhaṁ vedeti, sukhino cittaṁ samādhiyati.	40-75	
PA_dn_13:76.1_0	So mettāsahagatena cetasā ekaṁ disaṁ pharitvā viharati. Tathā dutiyaṁ. Tathā tatiyaṁ.	76	
PA_dn_13:76.1_1	Tathā catutthaṁ. Iti uddhamadho tiriyaṁ sabbadhi sabbattatāya sabbāvantaṁ lokaṁ mettāsahagatena	76	
PA_dn_13:76.1_2	cetasā vipulena mahaggatena appamāṇena averena abyāpajjena pharitvā viharati.	76	
PA_dn_13:77.1	Seyyathāpi, vāseṭṭha, balavā saṅkhadhamo appakasireneva catuddisā viññāpeyya;	77	
PA_dn_13:77.2	evameva kho, vāseṭṭha, evaṁ bhāvitāya mettāya cetovimuttiyā yaṁ pamāṇakataṁ kammaṁ na taṁ tatrāvasissati, na taṁ tatrāvatiṭṭhati.	77	
PA_dn_13:77.3	Ayampi kho, vāseṭṭha, brahmānaṁ sahabyatāya maggo.	77	
PA_dn_13:78.1	Puna caparaṁ, vāseṭṭha, bhikkhu karuṇāsahagatena cetasā …pe…	78	
PA_dn_13:78.2	muditāsahagatena cetasā …pe…	78	
PA_dn_13:78.3_0	upekkhāsahagatena cetasā ekaṁ disaṁ pharitvā viharati. Tathā dutiyaṁ. Tathā tatiyaṁ.	78	
PA_dn_13:78.3_1	Tathā catutthaṁ. Iti uddhamadho tiriyaṁ sabbadhi sabbattatāya sabbāvantaṁ lokaṁ upekkhāsahagatena	78	
PA_dn_13:78.3_2	cetasā vipulena mahaggatena appamāṇena averena abyāpajjena pharitvā viharati.	78	
PA_dn_13:79.1	Seyyathāpi, vāseṭṭha, balavā saṅkhadhamo appakasireneva catuddisā viññāpeyya;	79	
PA_dn_13:79.2	evameva kho, vāseṭṭha, evaṁ bhāvitāya upekkhāya cetovimuttiyā yaṁ pamāṇakataṁ kammaṁ na taṁ tatrāvasissati, na taṁ tatrāvatiṭṭhati.	79	
PA_dn_13:79.3	Ayampi kho, vāseṭṭha, brahmānaṁ sahabyatāya maggo.	79	
PA_dn_13:80.1	Taṁ kiṁ maññasi, vāseṭṭha,	80	
PA_dn_13:80.2	evaṁvihārī bhikkhu sapariggaho vā apariggaho vā”ti?	80	
PA_dn_13:80.3	“Apariggaho, bho gotama”.	80	
PA_dn_13:80.4	“Saveracitto vā averacitto vā”ti?	80	
PA_dn_13:80.5	“Averacitto, bho gotama”.	80	
PA_dn_13:80.6	“Sabyāpajjacitto vā abyāpajjacitto vā”ti?	80	
PA_dn_13:80.7	“Abyāpajjacitto, bho gotama”.	80	
PA_dn_13:80.8	“Saṅkiliṭṭhacitto vā asaṅkiliṭṭhacitto vā”ti?	80	
PA_dn_13:80.9	“Asaṅkiliṭṭhacitto, bho gotama”.	80	
PA_dn_13:80.10	“Vasavattī vā avasavattī vā”ti?	80	
PA_dn_13:80.11	“Vasavattī, bho gotama”.	80	
PA_dn_13:81.1	“Iti kira, vāseṭṭha, apariggaho bhikkhu, apariggaho brahmā.	81	
PA_dn_13:81.2	Api nu kho apariggahassa bhikkhuno apariggahena brahmunā saddhiṁ saṁsandati sametī”ti?	81	
PA_dn_13:81.3	“Evaṁ, bho gotama”.	81	
PA_dn_13:81.4	“Sādhu, vāseṭṭha, so vata vāseṭṭha apariggaho bhikkhu kāyassa bhedā paraṁ maraṇā apariggahassa brahmuno sahabyūpago bhavissatīti, ṭhānametaṁ vijjati.	81	
PA_dn_13:81.5	Iti kira, vāseṭṭha, averacitto bhikkhu, averacitto brahmā …pe…	81	
PA_dn_13:81.6	abyāpajjacitto bhikkhu, abyāpajjacitto brahmā …	81	
PA_dn_13:81.7	asaṅkiliṭṭhacitto bhikkhu, asaṅkiliṭṭhacitto brahmā …	81	
PA_dn_13:81.8	vasavattī bhikkhu, vasavattī brahmā, api nu kho vasavattissa bhikkhuno vasavattinā brahmunā saddhiṁ saṁsandati sametī”ti?	81	
PA_dn_13:81.9	“Evaṁ, bho gotama”.	81	
PA_dn_13:81.10	“Sādhu, vāseṭṭha, so vata, vāseṭṭha, vasavattī bhikkhu kāyassa bhedā paraṁ maraṇā vasavattissa brahmuno sahabyūpago bhavissatīti, ṭhānametaṁ vijjatī”ti.	81	
PA_dn_13:82.1	Evaṁ vutte, vāseṭṭhabhāradvājā māṇavā bhagavantaṁ etadavocuṁ:	82	
PA_dn_13:82.2	“abhikkantaṁ, bho gotama, abhikkantaṁ, bho gotama.	82	
PA_dn_13:82.3_0	Seyyathāpi, bho gotama, nikkujjitaṁ vā ukkujjeyya, paṭicchannaṁ vā vivareyya, mūḷhassa	82	
PA_dn_13:82.3_1	vā maggaṁ ācikkheyya, andhakāre vā telapajjotaṁ dhāreyya: ‘cakkhumanto rūpāni dakkhantī’ti;	82	
PA_dn_13:82.3_2	evamevaṁ bhotā gotamena anekapariyāyena dhammo pakāsito.	82	
PA_dn_13:82.4	Ete mayaṁ bhavantaṁ gotamaṁ saraṇaṁ gacchāma, dhammañca bhikkhusaṅghañca.	82	
PA_dn_13:82.5	Upāsake no bhavaṁ gotamo dhāretu ajjatagge pāṇupete saraṇaṁ gate”ti.	82	
PA_dn_13:82.6	Tevijjasuttaṁ niṭṭhitaṁ terasamaṁ.	82	
PA_dn_13:82.7	Sīlakkhandhavaggo niṭṭhito.	82	
PA_dn_13:83.0	Tassuddānaṁ	83	
PA_dn_13:83.1	Brahmāsāmaññaambaṭṭha,	83	
PA_dn_13:83.2	Soṇakūṭamahālijālinī;	83	
PA_dn_13:83.3	Sīhapoṭṭhapādasubho kevaṭṭo,	83	
PA_dn_13:83.4	Lohiccatevijjā terasāti.	83	
PA_dn_13:83.5	Sīlakkhandhavaggapāḷi niṭṭhitā.	83	
