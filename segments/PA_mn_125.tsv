segmentnr	original	folio	analyzed
PA_mn_125:0.1	Majjhima Nikāya 125	0	
PA_mn_125:0.2	Dantabhūmisutta	0	
PA_mn_125:1.1	Evaṁ me sutaṁ—	1	
PA_mn_125:1.2	ekaṁ samayaṁ bhagavā rājagahe viharati veḷuvane kalandakanivāpe.	1	
PA_mn_125:2.1	Tena kho pana samayena aciravato samaṇuddeso araññakuṭikāyaṁ viharati.	2	
PA_mn_125:2.2	Atha kho jayaseno rājakumāro jaṅghāvihāraṁ anucaṅkamamāno anuvicaramāno yena aciravato samaṇuddeso tenupasaṅkami; upasaṅkamitvā aciravatena samaṇuddesena saddhiṁ sammodi.	2	
PA_mn_125:2.3	Sammodanīyaṁ kathaṁ sāraṇīyaṁ vītisāretvā ekamantaṁ nisīdi. Ekamantaṁ nisinno kho jayaseno rājakumāro aciravataṁ samaṇuddesaṁ etadavoca:	2	
PA_mn_125:2.4	“Sutaṁ metaṁ, bho aggivessana:	2	
PA_mn_125:2.5	‘idha bhikkhu appamatto ātāpī pahitatto viharanto phuseyya cittassa ekaggatan’”ti.	2	
PA_mn_125:2.6	“Evametaṁ, rājakumāra, evametaṁ, rājakumāra.	2	
PA_mn_125:2.7	Idha bhikkhu appamatto ātāpī pahitatto viharanto phuseyya cittassa ekaggatan”ti.	2	
PA_mn_125:3.1	“Sādhu me bhavaṁ aggivessano yathāsutaṁ yathāpariyattaṁ dhammaṁ desetū”ti.	3	
PA_mn_125:3.2	“Na kho te ahaṁ, rājakumāra, sakkomi yathāsutaṁ yathāpariyattaṁ dhammaṁ desetuṁ.	3	
PA_mn_125:3.3	Ahañca hi te, rājakumāra, yathāsutaṁ yathāpariyattaṁ dhammaṁ deseyyaṁ, tvañca me bhāsitassa atthaṁ na ājāneyyāsi; so mamassa kilamatho, sā mamassa vihesā”ti.	3	
PA_mn_125:4.1	“Desetu me bhavaṁ aggivessano yathāsutaṁ yathāpariyattaṁ dhammaṁ.	4	
PA_mn_125:4.2	Appevanāmāhaṁ bhoto aggivessanassa bhāsitassa atthaṁ ājāneyyan”ti.	4	
PA_mn_125:4.3	“Deseyyaṁ kho te ahaṁ, rājakumāra, yathāsutaṁ yathāpariyattaṁ dhammaṁ.	4	
PA_mn_125:4.4	Sace me tvaṁ bhāsitassa atthaṁ ājāneyyāsi, iccetaṁ kusalaṁ;	4	
PA_mn_125:4.5	no ce me tvaṁ bhāsitassa atthaṁ ājāneyyāsi, yathāsake tiṭṭheyyāsi, na maṁ tattha uttariṁ paṭipuccheyyāsī”ti.	4	
PA_mn_125:4.6	“Desetu me bhavaṁ aggivessano yathāsutaṁ yathāpariyattaṁ dhammaṁ.	4	
PA_mn_125:4.7	Sace ahaṁ bhoto aggivessanassa bhāsitassa atthaṁ ājānissāmi, iccetaṁ kusalaṁ;	4	
PA_mn_125:4.8	no ce ahaṁ bhoto aggivessanassa bhāsitassa atthaṁ ājānissāmi, yathāsake tiṭṭhissāmi, nāhaṁ tattha bhavantaṁ aggivessanaṁ uttariṁ paṭipucchissāmī”ti.	4	
PA_mn_125:5.1	Atha kho aciravato samaṇuddeso jayasenassa rājakumārassa yathāsutaṁ yathāpariyattaṁ dhammaṁ desesi.	5	
PA_mn_125:5.2	Evaṁ vutte, jayaseno rājakumāro aciravataṁ samaṇuddesaṁ etadavoca:	5	
PA_mn_125:5.3	“aṭṭhānametaṁ, bho aggivessana, anavakāso yaṁ bhikkhu appamatto ātāpī pahitatto viharanto phuseyya cittassa ekaggatan”ti.	5	
PA_mn_125:5.4	Atha kho jayaseno rājakumāro aciravatassa samaṇuddesassa aṭṭhānatañca anavakāsatañca pavedetvā uṭṭhāyāsanā pakkāmi.	5	
PA_mn_125:6.1	Atha kho aciravato samaṇuddeso acirapakkante jayasene rājakumāre yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi.	6	
PA_mn_125:6.2	Ekamantaṁ nisinno kho aciravato samaṇuddeso yāvatako ahosi jayasenena rājakumārena saddhiṁ kathāsallāpo taṁ sabbaṁ bhagavato ārocesi.	6	
PA_mn_125:7.1	Evaṁ vutte, bhagavā aciravataṁ samaṇuddesaṁ etadavoca:	7	
PA_mn_125:7.2	“‘taṁ kutettha, aggivessana, labbhā.	7	
PA_mn_125:7.3_0	Yaṁ taṁ nekkhammena ñātabbaṁ nekkhammena daṭṭhabbaṁ nekkhammena pattabbaṁ nekkhammena	7	
PA_mn_125:7.3_1	sacchikātabbaṁ taṁ vata jayaseno rājakumāro kāmamajjhe vasanto kāme paribhuñjanto	7	
PA_mn_125:7.3_2	kāmavitakkehi khajjamāno kāmapariḷāhena pariḍayhamāno kāmapariyesanāya ussuko ñassati	7	
PA_mn_125:7.3_3	vā dakkhati vā sacchi vā karissatī’ti—netaṁ ṭhānaṁ vijjati.	7	
PA_mn_125:8.1	Seyyathāpissu, aggivessana, dve hatthidammā vā assadammā vā godammā vā sudantā suvinītā, dve hatthidammā vā assadammā vā godammā vā adantā avinītā.	8	
PA_mn_125:8.2	Taṁ kiṁ maññasi, aggivessana,	8	
PA_mn_125:8.3	ye te dve hatthidammā vā assadammā vā godammā vā sudantā suvinītā, api nu te dantāva dantakāraṇaṁ gaccheyyuṁ, dantāva dantabhūmiṁ sampāpuṇeyyun”ti?	8	
PA_mn_125:8.4	“Evaṁ, bhante”.	8	
PA_mn_125:8.5_0	“Ye pana te dve hatthidammā vā assadammā vā godammā vā adantā avinītā, api nu te	8	
PA_mn_125:8.5_1	adantāva dantakāraṇaṁ gaccheyyuṁ, adantāva dantabhūmiṁ sampāpuṇeyyuṁ, seyyathāpi	8	
PA_mn_125:8.5_2	te dve hatthidammā vā assadammā vā godammā vā sudantā suvinītā”ti?	8	
PA_mn_125:8.6	“No hetaṁ, bhante”.	8	
PA_mn_125:8.7_0	“Evameva kho, aggivessana, ‘yaṁ taṁ nekkhammena ñātabbaṁ nekkhammena daṭṭhabbaṁ nekkhammena	8	
PA_mn_125:8.7_1	pattabbaṁ nekkhammena sacchikātabbaṁ taṁ vata jayaseno rājakumāro kāmamajjhe vasanto	8	
PA_mn_125:8.7_2	kāme paribhuñjanto kāmavitakkehi khajjamāno kāmapariḷāhena pariḍayhamāno kāmapariyesanāya	8	
PA_mn_125:8.7_3	ussuko ñassati vā dakkhati vā sacchi vā karissatī’ti—netaṁ ṭhānaṁ vijjati.	8	
PA_mn_125:9.1	Seyyathāpi, aggivessana, gāmassa vā nigamassa vā avidūre mahāpabbato.	9	
PA_mn_125:9.2_0	Tamenaṁ dve sahāyakā tamhā gāmā vā nigamā vā nikkhamitvā hatthavilaṅghakena yena	9	
PA_mn_125:9.2_1	so pabbato tenupasaṅkameyyuṁ; upasaṅkamitvā eko sahāyako heṭṭhā pabbatapāde tiṭṭheyya,	9	
PA_mn_125:9.2_2	eko sahāyako uparipabbataṁ āroheyya.	9	
PA_mn_125:9.3	Tamenaṁ heṭṭhā pabbatapāde ṭhito sahāyako uparipabbate ṭhitaṁ sahāyakaṁ evaṁ vadeyya:	9	
PA_mn_125:9.4	‘yaṁ, samma, kiṁ tvaṁ passasi uparipabbate ṭhito’ti?	9	
PA_mn_125:9.5	So evaṁ vadeyya:	9	
PA_mn_125:9.6	‘passāmi kho ahaṁ, samma, uparipabbate ṭhito ārāmarāmaṇeyyakaṁ vanarāmaṇeyyakaṁ bhūmirāmaṇeyyakaṁ pokkharaṇīrāmaṇeyyakan’ti.	9	
PA_mn_125:9.7	So evaṁ vadeyya:	9	
PA_mn_125:9.8	‘aṭṭhānaṁ kho etaṁ, samma, anavakāso yaṁ tvaṁ uparipabbate ṭhito passeyyāsi ārāmarāmaṇeyyakaṁ vanarāmaṇeyyakaṁ bhūmirāmaṇeyyakaṁ pokkharaṇīrāmaṇeyyakan’ti.	9	
PA_mn_125:9.9	Tamenaṁ uparipabbate ṭhito sahāyako heṭṭhimapabbatapādaṁ orohitvā taṁ sahāyakaṁ bāhāyaṁ gahetvā uparipabbataṁ āropetvā muhuttaṁ assāsetvā evaṁ vadeyya:	9	
PA_mn_125:9.10	‘yaṁ, samma, kiṁ tvaṁ passasi uparipabbate ṭhito’ti?	9	
PA_mn_125:9.11	So evaṁ vadeyya:	9	
PA_mn_125:9.12	‘passāmi kho ahaṁ, samma, uparipabbate ṭhito ārāmarāmaṇeyyakaṁ vanarāmaṇeyyakaṁ bhūmirāmaṇeyyakaṁ pokkharaṇīrāmaṇeyyakan’ti.	9	
PA_mn_125:9.13	So evaṁ vadeyya:	9	
PA_mn_125:9.14	‘idāneva kho te, samma, bhāsitaṁ—mayaṁ evaṁ ājānāma—	9	
PA_mn_125:9.15	aṭṭhānaṁ kho etaṁ samma, anavakāso yaṁ tvaṁ uparipabbate ṭhito passeyyāsi ārāmarāmaṇeyyakaṁ vanarāmaṇeyyakaṁ bhūmirāmaṇeyyakaṁ pokkharaṇīrāmaṇeyyakan’ti.	9	
PA_mn_125:9.16	Idāneva ca pana te bhāsitaṁ mayaṁ evaṁ ājānāma:	9	
PA_mn_125:9.17	‘passāmi kho ahaṁ, samma, uparipabbate ṭhito ārāmarāmaṇeyyakaṁ vanarāmaṇeyyakaṁ bhūmirāmaṇeyyakaṁ pokkharaṇīrāmaṇeyyakan’ti.	9	
PA_mn_125:9.18	So evaṁ vadeyya:	9	
PA_mn_125:9.19	‘tathā hi panāhaṁ, samma, iminā mahatā pabbatena āvuto daṭṭheyyaṁ nāddasan’ti.	9	
PA_mn_125:10.1	Ato mahantatarena, aggivessana, ‘avijjākhandhena jayaseno rājakumāro āvuto nivuto ophuṭo pariyonaddho.	10	
PA_mn_125:10.2_0	So vata yaṁ taṁ nekkhammena ñātabbaṁ nekkhammena daṭṭhabbaṁ nekkhammena pattabbaṁ	10	
PA_mn_125:10.2_1	nekkhammena sacchikātabbaṁ taṁ vata jayaseno rājakumāro kāmamajjhe vasanto kāme paribhuñjanto	10	
PA_mn_125:10.2_2	kāmavitakkehi khajjamāno kāmapariḷāhena pariḍayhamāno kāmapariyesanāya ussuko ñassati	10	
PA_mn_125:10.2_3	vā dakkhati vā sacchi vā karissatī’ti—netaṁ ṭhānaṁ vijjati.	10	
PA_mn_125:11.1	Sace kho taṁ, aggivessana, jayasenassa rājakumārassa imā dve upamā paṭibhāyeyyuṁ, anacchariyaṁ te jayaseno rājakumāro pasīdeyya, pasanno ca te pasannākāraṁ kareyyā”ti.	11	
PA_mn_125:11.2	“Kuto pana maṁ, bhante, jayasenassa rājakumārassa imā dve upamā paṭibhāyissanti anacchariyā pubbe assutapubbā, seyyathāpi bhagavantan”ti?	11	
PA_mn_125:12.1	“Seyyathāpi, aggivessana, rājā khattiyo muddhāvasitto nāgavanikaṁ āmanteti:	12	
PA_mn_125:12.2	‘ehi tvaṁ, samma nāgavanika, rañño nāgaṁ abhiruhitvā nāgavanaṁ pavisitvā āraññakaṁ nāgaṁ atipassitvā rañño nāgassa gīvāyaṁ upanibandhāhī’ti.	12	
PA_mn_125:12.3_0	‘Evaṁ, devā’ti kho, aggivessana, nāgavaniko rañño khattiyassa muddhāvasittassa paṭissutvā	12	
PA_mn_125:12.3_1	rañño nāgaṁ abhiruhitvā nāgavanaṁ pavisitvā āraññakaṁ nāgaṁ atipassitvā rañño nāgassa	12	
PA_mn_125:12.3_2	gīvāyaṁ upanibandhati.	12	
PA_mn_125:12.4	Tamenaṁ rañño nāgo abbhokāsaṁ nīharati.	12	
PA_mn_125:12.5	Ettāvatā kho, aggivessana, āraññako nāgo abbhokāsaṁ gato hoti.	12	
PA_mn_125:12.6	Etthagedhā hi, aggivessana, āraññakā nāgā yadidaṁ—nāgavanaṁ.	12	
PA_mn_125:12.7	Tamenaṁ nāgavaniko rañño khattiyassa muddhāvasittassa ārocesi:	12	
PA_mn_125:12.8	‘abbhokāsagato kho, deva, āraññako nāgo’ti.	12	
PA_mn_125:12.9	Atha kho aggivessana, tamenaṁ rājā khattiyo muddhāvasitto hatthidamakaṁ āmantesi:	12	
PA_mn_125:12.10_0	‘ehi tvaṁ, samma hatthidamaka, āraññakaṁ nāgaṁ damayāhi āraññakānañceva sīlānaṁ abhinimmadanāya	12	
PA_mn_125:12.10_1	āraññakānañceva sarasaṅkappānaṁ abhinimmadanāya āraññakānañceva darathakilamathapariḷāhānaṁ	12	
PA_mn_125:12.10_2	abhinimmadanāya gāmante abhiramāpanāya manussakantesu sīlesu samādapanāyā’ti.	12	
PA_mn_125:12.11_0	‘Evaṁ, devā’ti kho, aggivessana, hatthidamako rañño khattiyassa muddhāvasittassa	12	
PA_mn_125:12.11_1	paṭissutvā mahantaṁ thambhaṁ pathaviyaṁ nikhaṇitvā āraññakassa nāgassa gīvāyaṁ upanibandhati	12	
PA_mn_125:12.11_2	āraññakānañceva sīlānaṁ abhinimmadanāya āraññakānañceva sarasaṅkappānaṁ abhinimmadanāya	12	
PA_mn_125:12.11_3	āraññakānañceva darathakilamathapariḷāhānaṁ abhinimmadanāya gāmante abhiramāpanāya	12	
PA_mn_125:12.11_4	manussakantesu sīlesu samādapanāya.	12	
PA_mn_125:12.12	Tamenaṁ hatthidamako yā sā vācā nelā kaṇṇasukhā pemanīyā hadayaṅgamā porī bahujanakantā bahujanamanāpā tathārūpāhi vācāhi samudācarati.	12	
PA_mn_125:12.13_0	Yato kho, aggivessana, āraññako nāgo hatthidamakassa yā sā vācā nelā kaṇṇasukhā pemanīyā	12	
PA_mn_125:12.13_1	hadayaṅgamā porī bahujanakantā bahujanamanāpā tathārūpāhi vācāhi samudācariyamāno	12	
PA_mn_125:12.13_2	sussūsati, sotaṁ odahati, aññā cittaṁ upaṭṭhāpeti;	12	
PA_mn_125:12.14	tamenaṁ hatthidamako uttari tiṇaghāsodakaṁ anuppavecchati.	12	
PA_mn_125:12.15	Yato kho, aggivessana, āraññako nāgo hatthidamakassa tiṇaghāsodakaṁ paṭiggaṇhāti, tatra hatthidamakassa evaṁ hoti:	12	
PA_mn_125:12.16	‘jīvissati kho dāni āraññako nāgo’ti.	12	
PA_mn_125:12.17	Tamenaṁ hatthidamako uttari kāraṇaṁ kāreti:	12	
PA_mn_125:12.18	‘ādiya, bho, nikkhipa, bho’ti.	12	
PA_mn_125:12.19	Yato kho, aggivessana, āraññako nāgo hatthidamakassa ādānanikkhepe vacanakaro hoti ovādappaṭikaro, tamenaṁ hatthidamako uttari kāraṇaṁ kāreti:	12	
PA_mn_125:12.20	‘abhikkama, bho, paṭikkama, bho’ti.	12	
PA_mn_125:12.21	Yato kho, aggivessana, āraññako nāgo hatthidamakassa abhikkamapaṭikkamavacanakaro hoti ovādappaṭikaro, tamenaṁ hatthidamako uttari kāraṇaṁ kāreti:	12	
PA_mn_125:12.22	‘uṭṭhaha, bho, nisīda, bho’ti.	12	
PA_mn_125:12.23_0	Yato kho, aggivessana, āraññako nāgo hatthidamakassa uṭṭhānanisajjāya vacanakaro	12	
PA_mn_125:12.23_1	hoti ovādappaṭikaro, tamenaṁ hatthidamako uttari āneñjaṁ nāma kāraṇaṁ kāreti, mahantassa	12	
PA_mn_125:12.23_2	phalakaṁ soṇḍāya upanibandhati, tomarahattho ca puriso uparigīvāya nisinno hoti,	12	
PA_mn_125:12.23_3	samantato ca tomarahatthā purisā parivāretvā ṭhitā honti, hatthidamako ca dīghatomarayaṭṭhiṁ	12	
PA_mn_125:12.23_4	gahetvā purato ṭhito hoti.	12	
PA_mn_125:12.24_0	So āneñjaṁ kāraṇaṁ kāriyamāno neva purime pāde copeti na pacchime pāde copeti, na	12	
PA_mn_125:12.24_1	purimakāyaṁ copeti na pacchimakāyaṁ copeti, na sīsaṁ copeti, na kaṇṇe copeti, na	12	
PA_mn_125:12.24_2	dante copeti, na naṅguṭṭhaṁ copeti, na soṇḍaṁ copeti.	12	
PA_mn_125:12.25_0	So hoti āraññako nāgo khamo sattippahārānaṁ asippahārānaṁ usuppahārānaṁ sarapattappahārānaṁ	12	
PA_mn_125:12.25_1	bheripaṇavavaṁsasaṅkhaḍiṇḍimaninnādasaddānaṁ sabbavaṅkadosanihitaninnītakasāvo rājāraho	12	
PA_mn_125:12.25_2	rājabhoggo rañño aṅganteva saṅkhaṁ gacchati.	12	
PA_mn_125:13.1	Evameva kho, aggivessana, idha tathāgato loke uppajjati arahaṁ sammāsambuddho vijjācaraṇasampanno sugato lokavidū anuttaro purisadammasārathi satthā devamanussānaṁ buddho bhagavā.	13	
PA_mn_125:13.2	So imaṁ lokaṁ sadevakaṁ samārakaṁ sabrahmakaṁ sassamaṇabrāhmaṇiṁ pajaṁ sadevamanussaṁ sayaṁ abhiññā sacchikatvā pavedeti.	13	
PA_mn_125:13.3	So dhammaṁ deseti ādikalyāṇaṁ majjhekalyāṇaṁ pariyosānakalyāṇaṁ sātthaṁ sabyañjanaṁ, kevalaparipuṇṇaṁ parisuddhaṁ brahmacariyaṁ pakāseti.	13	
PA_mn_125:14.1	Taṁ dhammaṁ suṇāti gahapati vā gahapatiputto vā aññatarasmiṁ vā kule paccājāto.	14	
PA_mn_125:14.2	So taṁ dhammaṁ sutvā tathāgate saddhaṁ paṭilabhati.	14	
PA_mn_125:14.3	So tena saddhāpaṭilābhena samannāgato iti paṭisañcikkhati:	14	
PA_mn_125:14.4	‘sambādho gharāvāso rajāpatho, abbhokāso pabbajjā.	14	
PA_mn_125:14.5	Nayidaṁ sukaraṁ agāraṁ ajjhāvasatā ekantaparipuṇṇaṁ ekantaparisuddhaṁ saṅkhalikhitaṁ brahmacariyaṁ carituṁ.	14	
PA_mn_125:14.6	Yannūnāhaṁ kesamassuṁ ohāretvā kāsāyāni vatthāni acchādetvā agārasmā anagāriyaṁ pabbajeyyan’ti.	14	
PA_mn_125:14.7_0	So aparena samayena appaṁ vā bhogakkhandhaṁ pahāya mahantaṁ vā bhogakkhandhaṁ pahāya	14	
PA_mn_125:14.7_1	appaṁ vā ñātiparivaṭṭaṁ pahāya mahantaṁ vā ñātiparivaṭṭaṁ pahāya kesamassuṁ ohāretvā	14	
PA_mn_125:14.7_2	kāsāyāni vatthāni acchādetvā agārasmā anagāriyaṁ pabbajati.	14	
PA_mn_125:14.8	Ettāvatā kho, aggivessana, ariyasāvako abbhokāsagato hoti.	14	
PA_mn_125:14.9	Etthagedhā hi, aggivessana, devamanussā yadidaṁ—pañca kāmaguṇā.	14	
PA_mn_125:15.1	Tamenaṁ tathāgato uttariṁ vineti:	15	
PA_mn_125:15.2	‘ehi tvaṁ, bhikkhu, sīlavā hohi, pātimokkhasaṁvarasaṁvuto viharāhi ācāragocarasampanno, aṇumattesu vajjesu bhayadassāvī, samādāya sikkhassu sikkhāpadesū’ti.	15	
PA_mn_125:16.1_0	Yato kho, aggivessana, ariyasāvako sīlavā hoti, pātimokkhasaṁvarasaṁvuto viharati	16	
PA_mn_125:16.1_1	ācāragocarasampanno aṇumattesu vajjesu bhayadassāvī, samādāya sikkhati sikkhāpadesu,	16	
PA_mn_125:16.1_2	tamenaṁ tathāgato uttariṁ vineti:	16	
PA_mn_125:16.2	‘ehi tvaṁ, bhikkhu, indriyesu guttadvāro hohi, cakkhunā rūpaṁ disvā mā nimittaggāhī …pe…	16	
PA_mn_125:17-21.1	(yathā gaṇakamoggallānasuttante, evaṁ vitthāretabbāni.)	17-21	
PA_mn_125:22.1	So ime pañca nīvaraṇe pahāya cetaso upakkilese paññāya dubbalīkaraṇe	22	
PA_mn_125:22.2	kāye kāyānupassī viharati ātāpī sampajāno satimā vineyya loke abhijjhādomanassaṁ.	22	
PA_mn_125:23.1	Vedanāsu …pe…	23	
PA_mn_125:23.2	citte …	23	
PA_mn_125:23.3	dhammesu dhammānupassī viharati ātāpī sampajāno satimā vineyya loke abhijjhādomanassaṁ.	23	
PA_mn_125:23.4_0	Seyyathāpi, aggivessana, hatthidamako mahantaṁ thambhaṁ pathaviyaṁ nikhaṇitvā āraññakassa	23	
PA_mn_125:23.4_1	nāgassa gīvāyaṁ upanibandhati āraññakānañceva sīlānaṁ abhinimmadanāya āraññakānañceva	23	
PA_mn_125:23.4_2	sarasaṅkappānaṁ abhinimmadanāya āraññakānañceva darathakilamathapariḷāhānaṁ abhinimmadanāya	23	
PA_mn_125:23.4_3	gāmante abhiramāpanāya manussakantesu sīlesu samādapanāya;	23	
PA_mn_125:23.5_0	evameva kho, aggivessana, ariyasāvakassa ime cattāro satipaṭṭhānā cetaso upanibandhanā	23	
PA_mn_125:23.5_1	honti gehasitānañceva sīlānaṁ abhinimmadanāya gehasitānañceva sarasaṅkappānaṁ abhinimmadanāya	23	
PA_mn_125:23.5_2	gehasitānañceva darathakilamathapariḷāhānaṁ abhinimmadanāya ñāyassa adhigamāya nibbānassa sacchikiriyāya.	23	
PA_mn_125:24.1	Tamenaṁ tathāgato uttariṁ vineti:	24	
PA_mn_125:24.2	‘ehi tvaṁ, bhikkhu, kāye kāyānupassī viharāhi, mā ca kāmūpasaṁhitaṁ vitakkaṁ vitakkesi.	24	
PA_mn_125:24.3	Vedanāsu …	24	
PA_mn_125:24.4	citte …	24	
PA_mn_125:24.5	dhammesu dhammānupassī viharāhi, mā ca kāmūpasaṁhitaṁ vitakkaṁ vitakkesī’ti.	24	
PA_mn_125:25.1	So vitakkavicārānaṁ vūpasamā ajjhattaṁ sampasādanaṁ cetaso ekodibhāvaṁ avitakkaṁ avicāraṁ samādhijaṁ pītisukhaṁ dutiyaṁ jhānaṁ …	25	
PA_mn_125:25.2	tatiyaṁ jhānaṁ …	25	
PA_mn_125:25.3	catutthaṁ jhānaṁ upasampajja viharati.	25	
PA_mn_125:26.1	So evaṁ samāhite citte parisuddhe pariyodāte anaṅgaṇe vigatūpakkilese mudubhūte kammaniye ṭhite āneñjappatte pubbenivāsānussatiñāṇāya cittaṁ abhininnāmeti.	26	
PA_mn_125:26.2	So anekavihitaṁ pubbenivāsaṁ anussarati, seyyathidaṁ—ekampi jātiṁ dvepi jātiyo …pe… iti sākāraṁ sauddesaṁ anekavihitaṁ pubbenivāsaṁ anussarati.	26	
PA_mn_125:27-28.1	So evaṁ samāhite citte parisuddhe pariyodāte anaṅgaṇe vigatūpakkilese mudubhūte kammaniye ṭhite āneñjappatte sattānaṁ cutūpapātañāṇāya cittaṁ abhininnāmeti.	27-28	
PA_mn_125:27-28.2	So dibbena cakkhunā visuddhena atikkantamānusakena satte passati cavamāne upapajjamāne hīne paṇīte suvaṇṇe dubbaṇṇe, sugate duggate …pe… yathākammūpage satte pajānāti.	27-28	
PA_mn_125:29.1	So evaṁ samāhite citte parisuddhe pariyodāte anaṅgaṇe vigatūpakkilese mudubhūte kammaniye ṭhite āneñjappatte āsavānaṁ khayañāṇāya cittaṁ abhininnāmeti.	29	
PA_mn_125:29.2_0	So ‘idaṁ dukkhan’ti yathābhūtaṁ pajānāti, ‘ayaṁ dukkhasamudayo’ti yathābhūtaṁ pajānāti,	29	
PA_mn_125:29.2_1	‘ayaṁ dukkhanirodho’ti yathābhūtaṁ pajānāti, ‘ayaṁ dukkhanirodhagāminī paṭipadā’ti	29	
PA_mn_125:29.2_2	yathābhūtaṁ pajānāti;	29	
PA_mn_125:29.3_0	‘ime āsavā’ti yathābhūtaṁ pajānāti, ‘ayaṁ āsavasamudayo’ti yathābhūtaṁ pajānāti,	29	
PA_mn_125:29.3_1	‘ayaṁ āsavanirodho’ti yathābhūtaṁ pajānāti, ‘ayaṁ āsavanirodhagāminī paṭipadā’ti	29	
PA_mn_125:29.3_2	yathābhūtaṁ pajānāti.	29	
PA_mn_125:29.4	Tassa evaṁ jānato evaṁ passato kāmāsavāpi cittaṁ vimuccati, bhavāsavāpi cittaṁ vimuccati, avijjāsavāpi cittaṁ vimuccati.	29	
PA_mn_125:29.5	Vimuttasmiṁ vimuttamiti ñāṇaṁ hoti.	29	
PA_mn_125:29.6	‘Khīṇā jāti, vusitaṁ brahmacariyaṁ, kataṁ karaṇīyaṁ, nāparaṁ itthattāyā’ti pajānāti.	29	
PA_mn_125:30.1_0	So hoti bhikkhu khamo sītassa uṇhassa jighacchāya pipāsāya ḍaṁsamakasavātātapasarīsapasamphassānaṁ	30	
PA_mn_125:30.1_1	duruttānaṁ durāgatānaṁ vacanapathānaṁ, uppannānaṁ sārīrikānaṁ vedanānaṁ dukkhānaṁ	30	
PA_mn_125:30.1_2	tibbānaṁ kharānaṁ kaṭukānaṁ asātānaṁ amanāpānaṁ pāṇaharānaṁ adhivāsakajātiko hoti	30	
PA_mn_125:30.2	sabbarāgadosamohanihitaninnītakasāvo āhuneyyo pāhuneyyo dakkhiṇeyyo añjalikaraṇīyo anuttaraṁ puññakkhettaṁ lokassa.	30	
PA_mn_125:31.1	Mahallako cepi, aggivessana, rañño nāgo adanto avinīto kālaṁ karoti, ‘adantamaraṇaṁ mahallako rañño nāgo kālaṅkato’tveva saṅkhaṁ gacchati;	31	
PA_mn_125:31.2	majjhimo cepi, aggivessana, rañño nāgo.	31	
PA_mn_125:31.3	Daharo cepi, aggivessana, rañño nāgo adanto avinīto kālaṁ karoti, ‘adantamaraṇaṁ daharo rañño nāgo kālaṅkato’tveva saṅkhaṁ gacchati;	31	
PA_mn_125:31.4	evameva kho, aggivessana, thero cepi bhikkhu akhīṇāsavo kālaṁ karoti, ‘adantamaraṇaṁ thero bhikkhu kālaṅkato’tveva saṅkhaṁ gacchati;	31	
PA_mn_125:31.5	majjhimo cepi, aggivessana, bhikkhu.	31	
PA_mn_125:31.6	Navo cepi, aggivessana, bhikkhu akhīṇāsavo kālaṁ karoti, ‘adantamaraṇaṁ navo bhikkhu kālaṅkato’tveva saṅkhaṁ gacchati.	31	
PA_mn_125:32.1	Mahallako cepi, aggivessana, rañño nāgo sudanto suvinīto kālaṁ karoti, ‘dantamaraṇaṁ mahallako rañño nāgo kālaṅkato’tveva saṅkhaṁ gacchati;	32	
PA_mn_125:32.2	majjhimo cepi, aggivessana, rañño nāgo …	32	
PA_mn_125:32.3	daharo cepi, aggivessana, rañño nāgo sudanto suvinīto kālaṁ karoti, ‘dantamaraṇaṁ daharo rañño nāgo kālaṅkato’tveva saṅkhaṁ gacchati;	32	
PA_mn_125:32.4	evameva kho, aggivessana, thero cepi bhikkhu khīṇāsavo kālaṁ karoti, ‘dantamaraṇaṁ thero bhikkhu kālaṅkato’tveva saṅkhaṁ gacchati;	32	
PA_mn_125:32.5	majjhimo cepi, aggivessana, bhikkhu.	32	
PA_mn_125:32.6	Navo cepi, aggivessana, bhikkhu khīṇāsavo kālaṁ karoti, ‘dantamaraṇaṁ navo bhikkhu kālaṅkato’tveva saṅkhaṁ gacchatī”ti.	32	
PA_mn_125:32.7	Idamavoca bhagavā.	32	
PA_mn_125:32.8	Attamano aciravato samaṇuddeso bhagavato bhāsitaṁ abhinandīti.	32	
PA_mn_125:32.9	Dantabhūmisuttaṁ niṭṭhitaṁ pañcamaṁ.	32	
