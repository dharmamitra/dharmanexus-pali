segmentnr	original	folio	analyzed
PA_cnd_5:0.1	Cūḷaniddesa	0	
PA_cnd_5:0.2	Pārāyanavagganiddesa	0	
PA_cnd_5:0.3	Pucchāniddesa	0	
PA_cnd_5:0.4	1. Ajitamāṇavapucchāniddesa	0	
PA_cnd_5:1.1	Kenassu nivuto loko,	1	
PA_cnd_5:1.2	(iccāyasmā ajito)	1	
PA_cnd_5:1.3	Kenassu nappakāsati;	1	
PA_cnd_5:1.4	Kissābhilepanaṁ brūsi,	1	
PA_cnd_5:1.5	Kiṁsu tassa mahabbhayaṁ.	1	
PA_cnd_5:2.1	Kenassu nivuto lokoti.	2	
PA_cnd_5:2.2	Lokoti nirayaloko tiracchānaloko pettivisayaloko manussaloko devaloko khandhaloko dhātuloko āyatanaloko ayaṁ loko paro loko brahmaloko devaloko—	2	
PA_cnd_5:2.3	ayaṁ vuccati loko.	2	
PA_cnd_5:2.4	Ayaṁ loko kena āvuto nivuto ovuto pihito paṭicchanno paṭikujjitoti—	2	
PA_cnd_5:2.5	kenassu nivuto loko?	2	
PA_cnd_5:3.1	Iccāyasmā ajitoti.	3	
PA_cnd_5:3.2	Iccāti padasandhi padasaṁsaggo padapāripūrī akkharasamavāyo byañjanasiliṭṭhatā padānupubbatāpetaṁ iccāti.	3	
PA_cnd_5:3.3	Āyasmāti piyavacanaṁ garuvacanaṁ sagāravasappatissādhivacanametaṁ āyasmāti.	3	
PA_cnd_5:3.4	Ajitoti tassa brāhmaṇassa nāmaṁ saṅkhā samaññā paññatti vohāro nāmaṁ nāmakammaṁ nāmadheyyaṁ nirutti byañjanaṁ abhilāpoti—	3	
PA_cnd_5:3.5	iccāyasmā ajito.	3	
PA_cnd_5:4.1	Kenassu nappakāsatīti kena loko nappakāsati nappabhāsati na tapati na virocati na ñāyati na paññāyatīti—	4	
PA_cnd_5:4.2	kenassu nappakāsati.	4	
PA_cnd_5:5.1	Kissābhilepanaṁ brūsīti kiṁ lokassa lepanaṁ lagganaṁ bandhanaṁ upakkileso.	5	
PA_cnd_5:5.2_0	Kena loko litto saṁlitto upalitto kiliṭṭho saṅkiliṭṭho makkhito saṁsaṭṭho laggo laggito	5	
PA_cnd_5:5.2_1	palibuddho, brūsi ācikkhasi desesi paññapesi paṭṭhapesi vivarasi vibhajasi uttānīkarosi pakāsesīti—	5	
PA_cnd_5:5.3	kissābhilepanaṁ brūsi.	5	
PA_cnd_5:6.1	Kiṁsu tassa mahabbhayanti kiṁ lokassa bhayaṁ mahabbhayaṁ pīḷanaṁ ghaṭṭanaṁ upaddavo upasaggoti—	6	
PA_cnd_5:6.2	kiṁsu tassa mahabbhayaṁ.	6	
PA_cnd_5:6.3	Tenāha so brāhmaṇo—	6	
PA_cnd_5:7.1	“Kenassu nivuto loko,	7	
PA_cnd_5:7.2	(iccāyasmā ajito)	7	
PA_cnd_5:7.3	Kenassu nappakāsati;	7	
PA_cnd_5:7.4	Kissābhilepanaṁ brūsi,	7	
PA_cnd_5:7.5	Kiṁsu tassa mahabbhayan”ti.	7	
PA_cnd_5:8.1	Avijjāya nivuto loko,	8	
PA_cnd_5:8.2	(ajitāti bhagavā)	8	
PA_cnd_5:8.3	Vevicchā pamādā nappakāsati;	8	
PA_cnd_5:8.4	Jappābhilepanaṁ brūmi,	8	
PA_cnd_5:8.5	Dukkhamassa mahabbhayaṁ.	8	
PA_cnd_5:9.1	Avijjāya nivuto lokoti.	9	
PA_cnd_5:9.2_0	Avijjāti dukkhe aññāṇaṁ dukkhasamudaye aññāṇaṁ dukkhanirodhe aññāṇaṁ dukkhanirodhagāminiyā	9	
PA_cnd_5:9.2_1	paṭipadāya aññāṇaṁ, pubbante aññāṇaṁ aparante aññāṇaṁ pubbantāparante aññāṇaṁ, idappaccayatāpaṭiccasamuppannesu	9	
PA_cnd_5:9.2_2	dhammesu aññāṇaṁ, yaṁ evarūpaṁ aññāṇaṁ adassanaṁ anabhisamayo ananubodho asambodho	9	
PA_cnd_5:9.2_3	appaṭivedho asaṅgāhanā apariyogāhanā asamapekkhanā apaccavekkhaṇā apaccavekkhaṇakammaṁ	9	
PA_cnd_5:9.2_4	dummejjhaṁ bālyaṁ asampajaññaṁ moho pamoho sammoho avijjā avijjogho avijjāyogo avijjānusayo	9	
PA_cnd_5:9.2_5	avijjāpariyuṭṭhānaṁ avijjālaṅgī moho akusalamūlaṁ, ayaṁ vuccati—	9	
PA_cnd_5:9.3	avijjā.	9	
PA_cnd_5:10.1	Lokoti nirayaloko tiracchānaloko pettivisayaloko manussaloko devaloko khandhaloko dhātuloko āyatanaloko ayaṁ loko paro loko brahmaloko devaloko—	10	
PA_cnd_5:10.2	ayaṁ vuccati loko.	10	
PA_cnd_5:10.3	Ayaṁ loko imāya avijjāya āvuto nivuto ovuto pihito paṭicchanno paṭikujjitoti—	10	
PA_cnd_5:10.4	avijjāya nivuto loko.	10	
PA_cnd_5:11.1	Ajitāti bhagavā taṁ brāhmaṇaṁ nāmena ālapati.	11	
PA_cnd_5:11.2	Bhagavāti gāravādhivacanaṁ.	11	
PA_cnd_5:11.3	Api ca, bhaggarāgoti bhagavā;	11	
PA_cnd_5:11.4	bhaggadosoti bhagavā;	11	
PA_cnd_5:11.5	bhaggamohoti bhagavā;	11	
PA_cnd_5:11.6	bhaggamānoti bhagavā;	11	
PA_cnd_5:11.7	bhaggadiṭṭhīti bhagavā;	11	
PA_cnd_5:11.8	bhaggakaṇḍakoti bhagavā;	11	
PA_cnd_5:11.9	bhaggakilesoti bhagavā;	11	
PA_cnd_5:11.10	bhaji vibhaji pavibhaji dhammaratananti bhagavā;	11	
PA_cnd_5:11.11	bhavānaṁ antakaroti bhagavā;	11	
PA_cnd_5:11.12	bhāvitakāyo bhāvitasīlo bhāvitacitto bhāvitapaññoti bhagavā;	11	
PA_cnd_5:11.13	bhaji vā bhagavā araññavanapatthāni pantāni senāsanāni appasaddāni appanigghosāni vijanavātāni manussarāhasseyyakāni paṭisallānasāruppānīti bhagavā;	11	
PA_cnd_5:11.14	bhāgī vā bhagavā cīvarapiṇḍapātasenāsanagilānapaccayabhesajjaparikkhārānanti bhagavā;	11	
PA_cnd_5:11.15	bhāgī vā bhagavā attharasassa dhammarasassa vimuttirasassa adhisīlassa adhicittassa adhipaññāyāti bhagavā;	11	
PA_cnd_5:11.16	bhāgī vā bhagavā catunnaṁ jhānānaṁ catunnaṁ appamaññānaṁ catunnaṁ arūpasamāpattīnanti bhagavā;	11	
PA_cnd_5:11.17	bhāgī vā bhagavā aṭṭhannaṁ vimokkhānaṁ aṭṭhannaṁ abhibhāyatanānaṁ navannaṁ anupubbasamāpattīnanti bhagavā;	11	
PA_cnd_5:11.18	bhāgī vā bhagavā dasannaṁ saññābhāvanānaṁ kasiṇasamāpattīnaṁ ānāpānassatisamādhissa asubhasamāpattiyāti bhagavā;	11	
PA_cnd_5:11.19_0	bhāgī vā bhagavā catunnaṁ satipaṭṭhānānaṁ catunnaṁ sammappadhānānaṁ catunnaṁ iddhipādānaṁ	11	
PA_cnd_5:11.19_1	pañcannaṁ indriyānaṁ pañcannaṁ balānaṁ sattannaṁ bojjhaṅgānaṁ ariyassa aṭṭhaṅgikassa maggassāti bhagavā;	11	
PA_cnd_5:11.20	bhāgī vā bhagavā dasannaṁ tathāgatabalānaṁ catunnaṁ vesārajjānaṁ catunnaṁ paṭisambhidānaṁ channaṁ abhiññānaṁ channaṁ buddhadhammānanti bhagavā;	11	
PA_cnd_5:11.21	bhagavāti netaṁ nāmaṁ mātarā kataṁ na pitarā kataṁ na bhātarā kataṁ na bhaginiyā kataṁ na mittāmaccehi kataṁ na ñātisālohitehi kataṁ na samaṇabrāhmaṇehi kataṁ na devatāhi kataṁ.	11	
PA_cnd_5:11.22	Vimokkhantikametaṁ buddhānaṁ bhagavantānaṁ bodhiyā mūle saha sabbaññutañāṇassa paṭilābhā sacchikā paññatti, yadidaṁ bhagavāti—	11	
PA_cnd_5:11.23	ajitāti bhagavā.	11	
PA_cnd_5:12.1	Vevicchā pamādā nappakāsatīti.	12	
PA_cnd_5:12.2	Vevicchaṁ vuccati pañca macchariyāni—	12	
PA_cnd_5:12.3	āvāsamacchariyaṁ, kulamacchariyaṁ, lābhamacchariyaṁ, vaṇṇamacchariyaṁ, dhammamacchariyaṁ.	12	
PA_cnd_5:12.4	Yaṁ evarūpaṁ maccheraṁ maccharāyanā maccharāyitattaṁ vevicchaṁ kadariyaṁ kaṭukañcukatā aggahitattaṁ cittassa—	12	
PA_cnd_5:12.5	idaṁ vuccati macchariyaṁ.	12	
PA_cnd_5:12.6	Api ca khandhamacchariyampi macchariyaṁ, dhātumacchariyampi macchariyaṁ, āyatanamacchariyampi macchariyaṁ, gāho vuccati macchariyaṁ.	12	
PA_cnd_5:12.7	Pamādo vattabbo—	12	
PA_cnd_5:12.8_0	kāyaduccarite vā vacīduccarite vā manoduccarite vā pañcasu kāmaguṇesu vā cittassa	12	
PA_cnd_5:12.8_1	vosaggo vosaggānuppadānaṁ kusalānaṁ dhammānaṁ bhāvanāya asakkaccakiriyatā asātaccakiriyatā	12	
PA_cnd_5:12.8_2	anaṭṭhitakiriyatā olīnavuttitā nikkhittacchandatā nikkhittadhuratā anāsevanā abhāvanā	12	
PA_cnd_5:12.8_3	abahulīkammaṁ anadhiṭṭhānaṁ ananuyogo pamādo.	12	
PA_cnd_5:12.9	Yo evarūpo pamādo pamajjanā pamajjitattaṁ—	12	
PA_cnd_5:12.10	ayaṁ vuccati pamādo.	12	
PA_cnd_5:12.11	Vevicchā pamādā nappakāsatīti iminā ca macchariyena iminā ca pamādena loko nappakāsati nappabhāsati na tapati na virocati na ñāyati na paññāyatīti—	12	
PA_cnd_5:12.12	vevicchā pamādā nappakāsati.	12	
PA_cnd_5:13.1	Jappābhilepanaṁ brūmīti jappā vuccati taṇhā.	13	
PA_cnd_5:13.2_0	Yo rāgo sārāgo anunayo anurodho nandī nandirāgo cittassa sārāgo icchā mucchā ajjhosānaṁ	13	
PA_cnd_5:13.2_1	gedho paligedho saṅgo paṅko ejā māyā janikā sañjananī sibbinī jālinī saritā visattikā	13	
PA_cnd_5:13.2_2	suttaṁ visaṭā āyūhanī dutiyā paṇidhi bhavanetti vanaṁ vanatho santhavo sineho apekkhā	13	
PA_cnd_5:13.2_3	paṭibandhu āsā āsīsanā āsīsitattaṁ rūpāsā saddāsā gandhāsā rasāsā phoṭṭhabbāsā lābhāsā	13	
PA_cnd_5:13.2_4	dhanāsā puttāsā jīvitāsā jappā pajappā abhijappā jappanā jappitattaṁ loluppaṁ loluppāyanā	13	
PA_cnd_5:13.2_5	loluppāyitattaṁ pucchañjikatā sādhukamyatā adhammarāgo visamalobho nikanti nikāmanā	13	
PA_cnd_5:13.2_6	patthanā pihanā sampatthanā kāmataṇhā bhavataṇhā vibhavataṇhā rūpataṇhā arūpataṇhā	13	
PA_cnd_5:13.2_7	nirodhataṇhā rūpataṇhā saddataṇhā gandhataṇhā rasataṇhā phoṭṭhabbataṇhā dhammataṇhā	13	
PA_cnd_5:13.2_8	ogho yogo gantho upādānaṁ āvaraṇaṁ nīvaraṇaṁ chadanaṁ bandhanaṁ upakkileso anusayo	13	
PA_cnd_5:13.2_9	pariyuṭṭhānaṁ latā vevicchaṁ dukkhamūlaṁ dukkhanidānaṁ dukkhappabhavo mārapāso mārabaḷisaṁ	13	
PA_cnd_5:13.2_10	mārāmisaṁ māravisayo māranivāso māragocaro mārabandhanaṁ taṇhānadī taṇhājālaṁ taṇhāgaddulaṁ	13	
PA_cnd_5:13.2_11	taṇhāsamuddo abhijjhā lobho akusalamūlaṁ—	13	
PA_cnd_5:13.3	ayaṁ vuccati jappā.	13	
PA_cnd_5:13.4_0	Lokassa lepanaṁ lagganaṁ bandhanaṁ upakkileso imāya jappāya loko litto saṁlitto upalitto	13	
PA_cnd_5:13.4_1	kiliṭṭho saṅkiliṭṭho makkhito saṁsaṭṭho laggo laggito palibuddhoti brūmi ācikkhāmi	13	
PA_cnd_5:13.4_2	desemi paññapemi paṭṭhapemi vivarāmi vibhajāmi uttānīkaromi pakāsemīti—	13	
PA_cnd_5:13.5	jappābhilepanaṁ brūmi.	13	
PA_cnd_5:14.1	Dukkhamassa mahabbhayanti.	14	
PA_cnd_5:14.2_0	Dukkhanti jātidukkhaṁ jarādukkhaṁ byādhidukkhaṁ maraṇadukkhaṁ sokaparidevadukkhadomanassupāyāsadukkhaṁ	14	
PA_cnd_5:14.2_1	nerayikaṁ dukkhaṁ tiracchānayonikaṁ dukkhaṁ pettivisayikaṁ dukkhaṁ mānusikaṁ dukkhaṁ	14	
PA_cnd_5:14.2_2	gabbhokkantimūlakaṁ dukkhaṁ gabbhaṭṭhitimūlakaṁ dukkhaṁ gabbhavuṭṭhānamūlakaṁ dukkhaṁ	14	
PA_cnd_5:14.2_3	jātassūpanibandhakaṁ dukkhaṁ jātassa parādheyyakaṁ dukkhaṁ attūpakkamaṁ dukkhaṁ parūpakkamaṁ	14	
PA_cnd_5:14.2_4	dukkhaṁ saṅkhāradukkhaṁ vipariṇāmadukkhaṁ cakkhurogo sotarogo ghānarogo jivhārogo	14	
PA_cnd_5:14.2_5	kāyarogo sīsarogo kaṇṇarogo mukharogo dantarogo kāso sāso pināso ḍāho jaro kucchirogo	14	
PA_cnd_5:14.2_6	mucchā pakkhandikā sūlā visūcikā kuṭṭhaṁ gaṇḍo kilāso soso apamāro daddu kaṇḍu kacchu	14	
PA_cnd_5:14.2_7	rakhasā vitacchikā lohitapittaṁ madhumeho aṁsā piḷakā bhagandalā pittasamuṭṭhānā	14	
PA_cnd_5:14.2_8	ābādhā semhasamuṭṭhānā ābādhā vātasamuṭṭhānā ābādhā sannipātikā ābādhā utupariṇāmajā	14	
PA_cnd_5:14.2_9	ābādhā visamaparihārajā ābādhā opakkamikā ābādhā kammavipākajā ābādhā sītaṁ uṇhaṁ	14	
PA_cnd_5:14.2_10	jighacchā pipāsā uccāro passāvo ḍaṁsamakasavātātapasarīsapasamphassaṁ dukkhaṁ mātumaraṇaṁ	14	
PA_cnd_5:14.2_11	dukkhaṁ pitumaraṇaṁ dukkhaṁ bhātumaraṇaṁ dukkhaṁ bhaginimaraṇaṁ dukkhaṁ puttamaraṇaṁ	14	
PA_cnd_5:14.2_12	dukkhaṁ dhītumaraṇaṁ dukkhaṁ ñātibyasanaṁ dukkhaṁ rogabyasanaṁ dukkhaṁ bhogabyasanaṁ	14	
PA_cnd_5:14.2_13	dukkhaṁ sīlabyasanaṁ dukkhaṁ diṭṭhibyasanaṁ dukkhaṁ yesaṁ dhammānaṁ ādito samudāgamanaṁ paññāyati.	14	
PA_cnd_5:14.3	Atthaṅgamato nirodho paññāyati.	14	
PA_cnd_5:14.4_0	Kammasannissito vipāko, vipākasannissitaṁ kammaṁ, nāmasannissitaṁ rūpaṁ rūpasannissitaṁ	14	
PA_cnd_5:14.4_1	nāmaṁ, jātiyā anugataṁ jarāya anusaṭaṁ byādhinā abhibhūtaṁ maraṇena abbhāhataṁ dukkhe	14	
PA_cnd_5:14.4_2	patiṭṭhitaṁ atāṇaṁ aleṇaṁ asaraṇaṁ asaraṇībhūtaṁ—	14	
PA_cnd_5:14.5	idaṁ vuccati dukkhaṁ.	14	
PA_cnd_5:14.6	Idaṁ dukkhaṁ lokassa bhayaṁ mahābhayaṁ pīḷanaṁ ghaṭṭanaṁ upaddavo upasaggoti—	14	
PA_cnd_5:14.7	dukkhamassa mahabbhayaṁ.	14	
PA_cnd_5:14.8	Tenāha bhagavā—	14	
PA_cnd_5:15.1	“Avijjāya nivuto loko,	15	
PA_cnd_5:15.2	(ajitāti bhagavā)	15	
PA_cnd_5:15.3	Vevicchā pamādā nappakāsati;	15	
PA_cnd_5:15.4	Jappābhilepanaṁ brūmi,	15	
PA_cnd_5:15.5	Dukkhamassa mahabbhayan”ti.	15	
PA_cnd_5:16.1	Savanti sabbadhi sotā,	16	
PA_cnd_5:16.2	(iccāyasmā ajito)	16	
PA_cnd_5:16.3	Sotānaṁ kiṁ nivāraṇaṁ;	16	
PA_cnd_5:16.4	Sotānaṁ saṁvaraṁ brūhi,	16	
PA_cnd_5:16.5	Kena sotā pidhiyyare.	16	
PA_cnd_5:17.1	Savanti sabbadhi sotāti.	17	
PA_cnd_5:17.2	Sotāti taṇhāsoto diṭṭhisoto kilesasoto duccaritasoto avijjāsoto.	17	
PA_cnd_5:17.3	Sabbadhīti sabbesu āyatanesu.	17	
PA_cnd_5:17.4	Savantīti savanti āsavanti sandanti pavattanti.	17	
PA_cnd_5:17.5	Cakkhuto rūpe savanti āsavanti sandanti pavattanti.	17	
PA_cnd_5:17.6	Sotato sadde savanti …	17	
PA_cnd_5:17.7	ghānato gandhe savanti …	17	
PA_cnd_5:17.8	jivhāto rase savanti …	17	
PA_cnd_5:17.9	kāyato phoṭṭhabbe savanti …	17	
PA_cnd_5:17.10	manato dhamme savanti āsavanti sandanti pavattanti.	17	
PA_cnd_5:17.11	Cakkhuto rūpataṇhā savanti āsavanti sandanti pavattanti.	17	
PA_cnd_5:17.12	Sotato saddataṇhā savanti āsavanti sandanti pavattanti.	17	
PA_cnd_5:17.13	Ghānato gandhataṇhā savanti …	17	
PA_cnd_5:17.14	jivhāto rasataṇhā savanti …	17	
PA_cnd_5:17.15	kāyato phoṭṭhabbataṇhā savanti …	17	
PA_cnd_5:17.16	manato dhammataṇhā savanti āsavanti sandanti pavattantīti—	17	
PA_cnd_5:17.17	savanti sabbadhi sotā.	17	
PA_cnd_5:18.1	Iccāyasmā ajitoti.	18	
PA_cnd_5:18.2	Iccāti padasandhi …pe… padānupubbatāpetaṁ iccāti …pe…	18	
PA_cnd_5:18.3	iccāyasmā ajito.	18	
PA_cnd_5:19.1	Sotānaṁ kiṁ nivāraṇanti sotānaṁ kiṁ āvaraṇaṁ nīvaraṇaṁ saṁvaraṇaṁ rakkhanaṁ gopananti—	19	
PA_cnd_5:19.2	sotānaṁ kiṁ nivāraṇaṁ.	19	
PA_cnd_5:20.1	Sotānaṁ saṁvaraṁ brūhīti sotānaṁ āvaraṇaṁ nīvaraṇaṁ saṁvaraṇaṁ rakkhanaṁ gopanaṁ brūhi ācikkha desehi paññapehi paṭṭhapehi vivarāhi vibhajāhi uttānīkarohi pakāsehīti—	20	
PA_cnd_5:20.2	sotānaṁ saṁvaraṁ brūhi.	20	
PA_cnd_5:21.1	Kena sotā pidhiyyareti kena sotā pidhīyanti pacchijjanti na savanti na āsavanti na sandanti nappavattantīti—	21	
PA_cnd_5:21.2	kena sotā pidhiyyare.	21	
PA_cnd_5:21.3	Tenāha so brāhmaṇo—	21	
PA_cnd_5:22.1	“Savanti sabbadhi sotā,	22	
PA_cnd_5:22.2	(iccāyasmā ajito)	22	
PA_cnd_5:22.3	Sotānaṁ kiṁ nivāraṇaṁ;	22	
PA_cnd_5:22.4	Sotānaṁ saṁvaraṁ brūhi,	22	
PA_cnd_5:22.5	Kena sotā pidhiyyare”.	22	
PA_cnd_5:23.1	Yāni sotāni lokasmiṁ,	23	
PA_cnd_5:23.2	(ajitāti bhagavā)	23	
PA_cnd_5:23.3	Sati tesaṁ nivāraṇaṁ;	23	
PA_cnd_5:23.4	Sotānaṁ saṁvaraṁ brūmi,	23	
PA_cnd_5:23.5	Paññāyete pidhiyyare.	23	
PA_cnd_5:24.1	Yāni sotāni lokasminti yāni etāni sotāni mayā kittitāni pakittitāni ācikkhitāni desitāni paññapitāni paṭṭhapitāni vivaritāni vibhajitāni uttānīkatāni pakāsitāni, seyyathidaṁ—	24	
PA_cnd_5:24.2	taṇhāsoto diṭṭhisoto kilesasoto duccaritasoto avijjāsoto.	24	
PA_cnd_5:24.3	Lokasminti apāyaloke manussaloke devaloke khandhaloke dhātuloke āyatanaloketi—	24	
PA_cnd_5:24.4	yāni sotāni lokasmiṁ.	24	
PA_cnd_5:24.5	Ajitāti bhagavā taṁ brāhmaṇaṁ nāmena ālapati.	24	
PA_cnd_5:25.1	Sati tesaṁ nivāraṇanti.	25	
PA_cnd_5:25.2	Satīti yā sati anussati paṭissati sati saraṇatā dhāraṇatā apilāpanatā asammussanatā, sati satindriyaṁ satibalaṁ sammāsati satisambojjhaṅgo ekāyanamaggo—	25	
PA_cnd_5:25.3	ayaṁ vuccati sati.	25	
PA_cnd_5:25.4	Nivāraṇanti āvaraṇaṁ nīvaraṇaṁ saṁvaraṇaṁ rakkhanaṁ gopananti—	25	
PA_cnd_5:25.5	sati tesaṁ nivāraṇaṁ.	25	
PA_cnd_5:26.1	Sotānaṁ saṁvaraṁ brūmīti sotānaṁ āvaraṇaṁ nīvaraṇaṁ saṁvaraṇaṁ rakkhanaṁ gopanaṁ brūmi ācikkhāmi …pe… uttānīkaromi pakāsemīti—	26	
PA_cnd_5:26.2	sotānaṁ saṁvaraṁ brūmi.	26	
PA_cnd_5:27.1	Paññāyete pidhiyyareti.	27	
PA_cnd_5:27.2	Paññāti yā paññā pajānanā …pe… amoho dhammavicayo sammādiṭṭhi.	27	
PA_cnd_5:27.3	Paññāyete pidhiyyareti—	27	
PA_cnd_5:27.4	paññāyete sotā pidhīyanti pacchijjanti na savanti na āsavanti na sandanti nappavattanti.	27	
PA_cnd_5:27.5	“Sabbe saṅkhārā aniccā”ti jānato passato paññāyete sotā pidhīyanti pacchijjanti na savanti na āsavanti na sandanti nappavattanti.	27	
PA_cnd_5:27.6	“Sabbe saṅkhārā dukkhā”ti jānato passato paññāyete sotā pidhīyanti pacchijjanti na savanti na āsavanti na sandanti nappavattanti.	27	
PA_cnd_5:27.7	“Sabbe saṅkhārā anattā”ti jānato passato paññāyete sotā pidhīyanti pacchijjanti na savanti na āsavanti na sandanti nappavattanti.	27	
PA_cnd_5:27.8	“Avijjāpaccayā saṅkhārā”ti jānato passato paññāyete sotā pidhīyanti pacchijjanti na savanti na āsavanti na sandanti nappavattanti.	27	
PA_cnd_5:27.9	“Saṅkhārapaccayā viññāṇan”ti …	27	
PA_cnd_5:27.10	“viññāṇapaccayā nāmarūpan”ti …	27	
PA_cnd_5:27.11	“nāmarūpapaccayā saḷāyatanan”ti …	27	
PA_cnd_5:27.12	“saḷāyatanapaccayā phasso”ti …	27	
PA_cnd_5:27.13	“phassapaccayā vedanā”ti …	27	
PA_cnd_5:27.14	“vedanāpaccayā taṇhā”ti …	27	
PA_cnd_5:27.15	“taṇhāpaccayā upādānan”ti …	27	
PA_cnd_5:27.16	“upādānapaccayā bhavo”ti …	27	
PA_cnd_5:27.17	“bhavapaccayā jātī”ti …	27	
PA_cnd_5:27.18	“jātipaccayā jarāmaraṇan”ti jānato passato paññāyete sotā pidhīyanti pacchijjanti na savanti na āsavanti na sandanti nappavattanti.	27	
PA_cnd_5:27.19	“Avijjānirodhā saṅkhāranirodho”ti …	27	
PA_cnd_5:27.20	“saṅkhāranirodhā viññāṇanirodho”ti …	27	
PA_cnd_5:27.21	“viññāṇanirodhā nāmarūpanirodho”ti …	27	
PA_cnd_5:27.22	“nāmarūpanirodhā saḷāyatananirodho”ti …	27	
PA_cnd_5:27.23	“saḷāyatananirodhā phassanirodho”ti …	27	
PA_cnd_5:27.24	“phassanirodhā vedanānirodho”ti …	27	
PA_cnd_5:27.25	“vedanānirodhā taṇhānirodho”ti …	27	
PA_cnd_5:27.26	“taṇhānirodhā upādānanirodho”ti …	27	
PA_cnd_5:27.27	“upādānanirodhā bhavanirodho”ti …	27	
PA_cnd_5:27.28	“bhavanirodhā jātinirodho”ti …	27	
PA_cnd_5:27.29	“jātinirodhā jarāmaraṇanirodho”ti jānato passato paññāyete sotā pidhīyanti pacchijjanti na savanti na āsavanti na sandanti nappavattanti.	27	
PA_cnd_5:27.30	“Idaṁ dukkhan”ti …	27	
PA_cnd_5:27.31	“ayaṁ dukkhasamudayo”ti …	27	
PA_cnd_5:27.32	“ayaṁ dukkhanirodho”ti …	27	
PA_cnd_5:27.33	“ayaṁ dukkhanirodhagāminī paṭipadā”ti jānato passato paññāyete sotā pidhīyanti pacchijjanti na savanti na āsavanti na sandanti nappavattanti.	27	
PA_cnd_5:27.34	“Ime dhammā āsavā”ti …	27	
PA_cnd_5:27.35	“ayaṁ āsavasamudayo”ti …	27	
PA_cnd_5:27.36	“ayaṁ āsavanirodho”ti …	27	
PA_cnd_5:27.37	“ayaṁ āsavanirodhagāminī paṭipadā”ti jānato passato paññāyete sotā pidhīyanti pacchijjanti na savanti na āsavanti na sandanti nappavattanti.	27	
PA_cnd_5:27.38	“Ime dhammā abhiññeyyā”ti …	27	
PA_cnd_5:27.39	“ime dhammā pariññeyyā”ti …	27	
PA_cnd_5:27.40	“ime dhammā pahātabbā”ti …	27	
PA_cnd_5:27.41	“ime dhammā bhāvetabbā”ti …	27	
PA_cnd_5:27.42	“ime dhammā sacchikātabbā”ti jānato passato paññāyete sotā pidhīyanti pacchijjanti na savanti na āsavanti na sandanti nappavattanti.	27	
PA_cnd_5:27.43_0	Channaṁ phassāyatanānaṁ samudayañca atthaṅgamañca assādañca ādīnavañca nissaraṇañca	27	
PA_cnd_5:27.43_1	jānato passato paññāyete sotā pidhīyanti pacchijjanti na savanti na āsavanti na sandanti nappavattanti.	27	
PA_cnd_5:27.44	Pañcannaṁ upādānakkhandhānaṁ samudayañca atthaṅgamañca assādañca ādīnavañca nissaraṇañca jānato passato …	27	
PA_cnd_5:27.45	catunnaṁ mahābhūtānaṁ samudayañca atthaṅgamañca assādañca ādīnavañca nissaraṇañca jānato passato …	27	
PA_cnd_5:27.46	“yaṁ kiñci samudayadhammaṁ sabbaṁ taṁ nirodhadhamman”ti jānato passato paññāyete sotā pidhīyanti pacchijjanti na savanti na āsavanti na sandanti nappavattantīti—	27	
PA_cnd_5:27.47	paññāyete pidhiyyare.	27	
PA_cnd_5:27.48	Tenāha bhagavā—	27	
PA_cnd_5:28.1	“Yāni sotāni lokasmiṁ,	28	
PA_cnd_5:28.2	(ajitāti bhagavā)	28	
PA_cnd_5:28.3	Sati tesaṁ nivāraṇaṁ;	28	
PA_cnd_5:28.4	Sotānaṁ saṁvaraṁ brūmi,	28	
PA_cnd_5:28.5	Paññāyete pidhiyyare”ti.	28	
PA_cnd_5:29.1	Paññā ceva sati cāpi,	29	
PA_cnd_5:29.2	(iccāyasmā ajito)	29	
PA_cnd_5:29.3	Nāmarūpañca mārisa;	29	
PA_cnd_5:29.4	Etaṁ me puṭṭho pabrūhi,	29	
PA_cnd_5:29.5	Katthetaṁ uparujjhati.	29	
PA_cnd_5:30.1	Paññā ceva sati cāpīti.	30	
PA_cnd_5:30.2_0	Paññāti yā paññā pajānanā vicayo pavicayo dhammavicayo sallakkhaṇā upalakkhaṇā paccupalakkhaṇā	30	
PA_cnd_5:30.2_1	paṇḍiccaṁ kosallaṁ nepuññaṁ vebhabyā cintā upaparikkhā bhūrī medhā pariṇāyikā vipassanā	30	
PA_cnd_5:30.2_2	sampajaññaṁ patodo paññā paññindriyaṁ paññābalaṁ paññāsatthaṁ paññāpāsādo paññāāloko	30	
PA_cnd_5:30.2_3	paññāobhāso paññāpajjoto paññāratanaṁ amoho dhammavicayo sammādiṭṭhi.	30	
PA_cnd_5:30.3	Satīti yā sati anussati …pe…	30	
PA_cnd_5:30.4	sammāsatīti—	30	
PA_cnd_5:30.5	paññā ceva sati cāpi, iccāyasmā ajito.	30	
PA_cnd_5:31.1	Nāmarūpañca mārisāti.	31	
PA_cnd_5:31.2	Nāmanti cattāro arūpino khandhā.	31	
PA_cnd_5:31.3	Rūpanti cattāro ca mahābhūtā catunnañca mahābhūtānaṁ upādāyarūpaṁ.	31	
PA_cnd_5:31.4	Mārisāti piyavacanaṁ garuvacanaṁ sagāravasappatissādhivacanametaṁ mārisāti—	31	
PA_cnd_5:31.5	nāmarūpañca mārisa.	31	
PA_cnd_5:32.1	Etaṁ me puṭṭho pabrūhīti.	32	
PA_cnd_5:32.2	Etaṁ meti yaṁ pucchāmi yaṁ yācāmi yaṁ ajjhesāmi yaṁ pasādemi.	32	
PA_cnd_5:32.3	Puṭṭhoti pucchito yācito ajjhesito pasādito.	32	
PA_cnd_5:32.4	Pabrūhīti brūhi ācikkhāhi desehi paññapehi paṭṭhapehi vivarāhi vibhajāhi uttānīkarohi pakāsehīti—	32	
PA_cnd_5:32.5	etaṁ me puṭṭho pabrūhi.	32	
PA_cnd_5:33.1	Katthetaṁ uparujjhatīti.	33	
PA_cnd_5:33.2	Katthetaṁ nirujjhati vūpasammati atthaṁ gacchati paṭippassambhatīti—	33	
PA_cnd_5:33.3	katthetaṁ uparujjhati.	33	
PA_cnd_5:33.4	Tenāha so brāhmaṇo—	33	
PA_cnd_5:34.1	“Paññā ceva sati cāpi,	34	
PA_cnd_5:34.2	(iccāyasmā ajito)	34	
PA_cnd_5:34.3	Nāmarūpañca mārisa;	34	
PA_cnd_5:34.4	Etaṁ me puṭṭho pabrūhi,	34	
PA_cnd_5:34.5	Katthetaṁ uparujjhatī”ti.	34	
PA_cnd_5:35.1	Yametaṁ pañhaṁ apucchi,	35	
PA_cnd_5:35.2	ajita taṁ vadāmi te;	35	
PA_cnd_5:35.3	Yattha nāmañca rūpañca,	35	
PA_cnd_5:35.4	asesaṁ uparujjhati;	35	
PA_cnd_5:35.5	Viññāṇassa nirodhena,	35	
PA_cnd_5:35.6	etthetaṁ uparujjhati.	35	
PA_cnd_5:36.1	Yametaṁ pañhaṁ apucchīti.	36	
PA_cnd_5:36.2	Yametanti paññañca satiñca nāmarūpañca.	36	
PA_cnd_5:36.3	Apucchīti apucchasi yācasi ajjhesasi pasādesīti—	36	
PA_cnd_5:36.4	yametaṁ pañhaṁ apucchi.	36	
PA_cnd_5:37.1	Ajita taṁ vadāmi teti.	37	
PA_cnd_5:37.2	Ajitāti bhagavā taṁ brāhmaṇaṁ nāmena ālapati.	37	
PA_cnd_5:37.3	Tanti paññañca satiñca nāmarūpañca.	37	
PA_cnd_5:37.4	Vadāmīti vadāmi ācikkhāmi desemi paññapemi paṭṭhapemi vivarāmi vibhajāmi uttānīkaromi pakāsemīti—	37	
PA_cnd_5:37.5	ajita taṁ vadāmi te.	37	
PA_cnd_5:38.1	Yattha nāmañca rūpañca, asesaṁ uparujjhatīti nāmanti cattāro arūpino khandhā.	38	
PA_cnd_5:38.2	Rūpanti cattāro ca mahābhūtā catunnañca mahābhūtānaṁ upādāyarūpaṁ.	38	
PA_cnd_5:38.3	Asesanti sabbena sabbaṁ sabbathā sabbaṁ asesaṁ nissesaṁ pariyādiyanavacanametaṁ asesanti.	38	
PA_cnd_5:38.4	Uparujjhatīti nirujjhati vūpasammati atthaṁ gacchati paṭippassambhatīti.	38	
PA_cnd_5:38.5	Yattha nāmañca rūpañca asesaṁ uparujjhati.	38	
PA_cnd_5:39.1_0	Viññāṇassa nirodhena, etthetaṁ uparujjhatīti sotāpattimaggañāṇena abhisaṅkhāraviññāṇassa	39	
PA_cnd_5:39.1_1	nirodhena satta bhave ṭhapetvā anamatagge saṁsāre ye uppajjeyyuṁ nāmañca rūpañca,	39	
PA_cnd_5:39.1_2	etthete nirujjhanti vūpasammanti atthaṁ gacchanti paṭippassambhanti.	39	
PA_cnd_5:39.2_0	Sakadāgāmimaggañāṇena abhisaṅkhāraviññāṇassa nirodhena dve bhave ṭhapetvā pañcasu	39	
PA_cnd_5:39.2_1	bhavesu ye uppajjeyyuṁ nāmañca rūpañca, etthete nirujjhanti vūpasammanti atthaṁ gacchanti paṭippassambhanti.	39	
PA_cnd_5:39.3_0	Anāgāmimaggañāṇena abhisaṅkhāraviññāṇassa nirodhena ekaṁ bhavaṁ ṭhapetvā rūpadhātuyā	39	
PA_cnd_5:39.3_1	vā arūpadhātuyā vā ye uppajjeyyuṁ nāmañca rūpañca, etthete nirujjhanti vūpasammanti	39	
PA_cnd_5:39.3_2	atthaṁ gacchanti paṭippassambhanti.	39	
PA_cnd_5:39.4	Arahattamaggañāṇena abhisaṅkhāraviññāṇassa nirodhena ye uppajjeyyuṁ nāmañca rūpañca, etthete nirujjhanti vūpasammanti atthaṁ gacchanti paṭippassambhanti.	39	
PA_cnd_5:39.5_0	Arahato anupādisesāya nibbānadhātuyā parinibbāyantassa carimaviññāṇassa nirodhena	39	
PA_cnd_5:39.5_1	paññā ca sati ca nāmañca rūpañca, etthete nirujjhanti vūpasammanti atthaṁ gacchanti	39	
PA_cnd_5:39.5_2	paṭippassambhantīti—	39	
PA_cnd_5:39.6	viññāṇassa nirodhena, etthetaṁ uparujjhati.	39	
PA_cnd_5:39.7	Tenāha bhagavā—	39	
PA_cnd_5:40.1	“Yametaṁ pañhaṁ apucchi,	40	
PA_cnd_5:40.2	ajita taṁ vadāmi te;	40	
PA_cnd_5:40.3	Yattha nāmañca rūpañca,	40	
PA_cnd_5:40.4	asesaṁ uparujjhati;	40	
PA_cnd_5:40.5	Viññāṇassa nirodhena,	40	
PA_cnd_5:40.6	etthetaṁ uparujjhatī”ti.	40	
PA_cnd_5:41.1	Ye ca saṅkhātadhammāse,	41	
PA_cnd_5:41.2	ye ca sekhā puthū idha;	41	
PA_cnd_5:41.3	Tesaṁ me nipako iriyaṁ,	41	
PA_cnd_5:41.4	puṭṭho pabrūhi mārisa.	41	
PA_cnd_5:42.1	Ye ca saṅkhātadhammāseti saṅkhātadhammā vuccanti arahanto khīṇāsavā.	42	
PA_cnd_5:42.2	Kiṅkāraṇā saṅkhātadhammā vuccanti arahanto khīṇāsavā?	42	
PA_cnd_5:42.3	Te saṅkhātadhammā ñātadhammā tulitadhammā tīritadhammā vibhūtadhammā vibhāvitadhammā.	42	
PA_cnd_5:42.4	“Sabbe saṅkhārā aniccā”ti saṅkhātadhammā ñātadhammā tulitadhammā tīritadhammā vibhūtadhammā vibhāvitadhammā.	42	
PA_cnd_5:42.5	“Sabbe saṅkhārā dukkhā”ti saṅkhātadhammā …pe…	42	
PA_cnd_5:42.6	“sabbe dhammā anattā”ti saṅkhātadhammā …	42	
PA_cnd_5:42.7	“avijjāpaccayā saṅkhārā”ti saṅkhātadhammā …	42	
PA_cnd_5:42.8	“yaṁ kiñci samudayadhammaṁ sabbaṁ taṁ nirodhadhamman”ti saṅkhātadhammā ñātadhammā tulitadhammā tīritadhammā vibhūtadhammā vibhāvitadhammā.	42	
PA_cnd_5:42.9	Atha vā tesaṁ khandhā saṅkhātā dhātuyo saṅkhātā āyatanāni saṅkhātā gatiyo saṅkhātā upapattiyo saṅkhātā paṭisandhi saṅkhātā bhavā saṅkhātā saṁsārā saṅkhātā vaṭṭā saṅkhātā.	42	
PA_cnd_5:42.10_0	Atha vā te khandhapariyante ṭhitā dhātupariyante ṭhitā āyatanapariyante ṭhitā gatipariyante	42	
PA_cnd_5:42.10_1	ṭhitā upapattipariyante ṭhitā paṭisandhipariyante ṭhitā bhavapariyante ṭhitā saṁsārapariyante	42	
PA_cnd_5:42.10_2	ṭhitā vaṭṭapariyante ṭhitā antime bhave ṭhitā antime samussaye ṭhitā antimadehadharā arahanto.	42	
PA_cnd_5:43.1	Tesaṁ cāyaṁ pacchimako,	43	
PA_cnd_5:43.2	Carimoyaṁ samussayo;	43	
PA_cnd_5:43.3	Jātimaraṇasaṁsāro,	43	
PA_cnd_5:43.4	Natthi nesaṁ punabbhavoti.	43	
PA_cnd_5:44.1	Taṅkāraṇā saṅkhātadhammā vuccanti arahanto khīṇāsavāti.	44	
PA_cnd_5:44.2	Ye ca saṅkhātadhammāse, ye ca sekhā puthū idhāti.	44	
PA_cnd_5:44.3	Sekhāti kiṅkāraṇā vuccanti sekhā?	44	
PA_cnd_5:44.4	Sikkhantīti sekhā.	44	
PA_cnd_5:44.5	Kiñca sikkhanti?	44	
PA_cnd_5:44.6	Adhisīlampi sikkhanti, adhicittampi sikkhanti, adhipaññampi sikkhanti.	44	
PA_cnd_5:45.1	Katamā adhisīlasikkhā?	45	
PA_cnd_5:45.2	Idha bhikkhu sīlavā hoti pātimokkhasaṁvarasaṁvuto viharati ācāragocarasampanno aṇumattesu vajjesu bhayadassāvī, samādāya sikkhati sikkhāpadesu.	45	
PA_cnd_5:45.3	Khuddako sīlakkhandho mahanto sīlakkhandho sīlaṁ patiṭṭhā ādi caraṇaṁ saṁyamo saṁvaro mukhaṁ pamukhaṁ kusalānaṁ dhammānaṁ samāpattiyā—	45	
PA_cnd_5:45.4	ayaṁ adhisīlasikkhā.	45	
PA_cnd_5:46.1	Katamā adhicittasikkhā?	46	
PA_cnd_5:46.2	Idha bhikkhu vivicceva kāmehi …pe… paṭhamaṁ jhānaṁ …	46	
PA_cnd_5:46.3	dutiyaṁ jhānaṁ …	46	
PA_cnd_5:46.4	tatiyaṁ jhānaṁ …	46	
PA_cnd_5:46.5	catutthaṁ jhānaṁ upasampajja viharati—	46	
PA_cnd_5:46.6	ayaṁ adhicittasikkhā.	46	
PA_cnd_5:47.1	Katamā adhipaññāsikkhā?	47	
PA_cnd_5:47.2	Idha bhikkhu paññavā hoti udayatthagāminiyā paññāya samannāgato ariyāya nibbedhikāya sammā dukkhakkhayagāminiyā.	47	
PA_cnd_5:47.3	So “idaṁ dukkhan”ti yathābhūtaṁ pajānāti, “ayaṁ dukkhasamudayo”ti …pe…	47	
PA_cnd_5:47.4	“ayaṁ dukkhanirodho”ti …	47	
PA_cnd_5:47.5	“ayaṁ dukkhanirodhagāminī paṭipadā”ti yathābhūtaṁ pajānāti.	47	
PA_cnd_5:47.6	“Ime āsavā”ti …pe…	47	
PA_cnd_5:47.7	“ayaṁ āsavasamudayo”ti …	47	
PA_cnd_5:47.8	“ayaṁ āsavanirodho”ti …	47	
PA_cnd_5:47.9	“ayaṁ āsavanirodhagāminī paṭipadā”ti yathābhūtaṁ pajānāti.	47	
PA_cnd_5:47.10	“Ayaṁ adhipaññāsikkhā” …	47	
PA_cnd_5:47.11_0	imā tisso sikkhāyo āvajjantā sikkhanti jānantā sikkhanti passantā sikkhanti cittaṁ	47	
PA_cnd_5:47.11_1	adhiṭṭhahantā sikkhanti saddhāya adhimuccantā sikkhanti vīriyaṁ paggaṇhantā sikkhanti	47	
PA_cnd_5:47.11_2	satiṁ upaṭṭhapentā sikkhanti cittaṁ samādahantā sikkhanti paññāya pajānantā sikkhanti	47	
PA_cnd_5:47.11_3	abhiññeyyaṁ abhijānantā sikkhanti pariññeyyaṁ parijānantā sikkhanti pahātabbaṁ pajahantā	47	
PA_cnd_5:47.11_4	sikkhanti bhāvetabbaṁ bhāventā sikkhanti sacchikātabbaṁ sacchikarontā sikkhanti ācaranti	47	
PA_cnd_5:47.11_5	samācaranti samādāya vattanti.	47	
PA_cnd_5:47.12	Taṅkāraṇā vuccanti—	47	
PA_cnd_5:47.13	sekhā.	47	
PA_cnd_5:47.14	Puthūti bahukā.	47	
PA_cnd_5:47.15	Ete sekhā sotāpannā ca paṭipannā ca sakadāgāmino ca paṭipannā ca anāgāmino ca paṭipannā ca arahanto ca paṭipannā ca.	47	
PA_cnd_5:47.16_0	Idhāti imissā diṭṭhiyā imissā khantiyā imissā ruciyā imasmiṁ ādāye imasmiṁ dhamme	47	
PA_cnd_5:47.16_1	imasmiṁ vinaye imasmiṁ dhammavinaye imasmiṁ pāvacane imasmiṁ brahmacariye imasmiṁ	47	
PA_cnd_5:47.16_2	satthusāsane imasmiṁ attabhāve imasmiṁ manussaloketi—	47	
PA_cnd_5:47.17	ye ca sekhā puthū idha.	47	
PA_cnd_5:48.1	Tesaṁ me nipako iriyaṁ, puṭṭho pabrūhi mārisāti tvampi nipako paṇḍito paññavā buddhimā ñāṇī medhāvī.	48	
PA_cnd_5:48.2	Tesaṁ saṅkhātadhammānañca sekkhānañca iriyaṁ cariyaṁ vuttiṁ pavattiṁ ācaraṁ gocaraṁ vihāraṁ paṭipadaṁ.	48	
PA_cnd_5:48.3	Puṭṭhoti pucchito yācito ajjhesito pasādito.	48	
PA_cnd_5:48.4	Pabrūhīti brūhi ācikkhāhi desehi paññapehi paṭṭhapehi vivarāhi vibhajāhi uttānīkarohi pakāsehi.	48	
PA_cnd_5:48.5	Mārisāti piyavacanaṁ garuvacanaṁ sagāravasappatissādhivacanametaṁ mārisāti—	48	
PA_cnd_5:48.6	tesaṁ me nipako iriyaṁ, puṭṭho pabrūhi mārisa.	48	
PA_cnd_5:48.7	Tenāha so brāhmaṇo—	48	
PA_cnd_5:49.1	“Ye ca saṅkhātadhammāse,	49	
PA_cnd_5:49.2	ye ca sekhā puthū idha;	49	
PA_cnd_5:49.3	Tesaṁ me nipako iriyaṁ,	49	
PA_cnd_5:49.4	puṭṭho pabrūhi mārisā”ti.	49	
PA_cnd_5:50.1	Kāmesu nābhigijjheyya,	50	
PA_cnd_5:50.2	manasānāvilo siyā;	50	
PA_cnd_5:50.3	Kusalo sabbadhammānaṁ,	50	
PA_cnd_5:50.4	sato bhikkhu paribbaje.	50	
PA_cnd_5:51.1	Kāmesu nābhigijjheyyāti.	51	
PA_cnd_5:51.2	Kāmāti uddānato dve kāmā—	51	
PA_cnd_5:51.3	vatthukāmā ca kilesakāmā ca.	51	
PA_cnd_5:51.4	Katame vatthukāmā?	51	
PA_cnd_5:51.5_0	Manāpikā rūpā manāpikā saddā manāpikā gandhā manāpikā rasā manāpikā phoṭṭhabbā, attharaṇā	51	
PA_cnd_5:51.5_1	pāvuraṇā dāsidāsā ajeḷakā kukkuṭasūkarā hatthigavāssavaḷavā khettaṁ vatthu hiraññaṁ	51	
PA_cnd_5:51.5_2	suvaṇṇaṁ gāmanigamarājadhāniyo raṭṭhañca janapado ca koso ca koṭṭhāgārañca—	51	
PA_cnd_5:51.6	yaṁ kiñci rajanīyavatthu vatthukāmā.	51	
PA_cnd_5:52.1_0	Api ca atītā kāmā anāgatā kāmā paccuppannā kāmā ajjhattā kāmā bahiddhā kāmā ajjhattabahiddhā	52	
PA_cnd_5:52.1_1	kāmā, hīnā kāmā majjhimā kāmā paṇītā kāmā, āpāyikā kāmā mānusikā kāmā dibbā kāmā,	52	
PA_cnd_5:52.1_2	paccupaṭṭhitā kāmā, nimmitā kāmā paranimmitā kāmā, pariggahitā kāmā apariggahitā	52	
PA_cnd_5:52.1_3	kāmā, mamāyitā kāmā amamāyitā kāmā, sabbepi kāmāvacarā dhammā, sabbepi rūpāvacarā	52	
PA_cnd_5:52.1_4	dhammā, sabbepi arūpāvacarā dhammā, taṇhāvatthukā taṇhārammaṇā, kāmanīyaṭṭhena rajanīyaṭṭhena	52	
PA_cnd_5:52.1_5	madanīyaṭṭhena ramaṇīyaṭṭhena kāmā.	52	
PA_cnd_5:52.2	Ime vuccanti vatthukāmā.	52	
PA_cnd_5:53.1	Katame kilesakāmā?	53	
PA_cnd_5:53.2_0	Chando kāmo rāgo kāmo chandarāgo kāmo saṅkappo kāmo rāgo kāmo saṅkapparāgo kāmo,	53	
PA_cnd_5:53.2_1	yo kāmesu kāmacchando kāmarāgo kāmanandī kāmataṇhā kāmasineho kāmapipāsā kāmapariḷāho	53	
PA_cnd_5:53.2_2	kāmagedho kāmamucchā kāmajjhosānaṁ kāmogho kāmayogo kāmupādānaṁ kāmacchandanīvaraṇaṁ—	53	
PA_cnd_5:54.1	Addasaṁ kāma te mūlaṁ,	54	
PA_cnd_5:54.2	saṅkappā kāma jāyasi;	54	
PA_cnd_5:54.3	Na taṁ saṅkappayissāmi,	54	
PA_cnd_5:54.4	evaṁ kāma na hehisīti.	54	
PA_cnd_5:55.1	Ime vuccanti kilesakāmā.	55	
PA_cnd_5:55.2	Gedho vuccati taṇhā, yo rāgo sārāgo …pe… abhijjhā lobho akusalamūlaṁ.	55	
PA_cnd_5:55.3_0	Kāmesu nābhigijjheyyāti kilesakāmena vatthukāmesu nābhigijjheyya na paligijjheyya	55	
PA_cnd_5:55.3_1	na palibundheyya agiddho assa agadhito amucchito anajjhosanno vītagedho vigatagedho	55	
PA_cnd_5:55.3_2	cattagedho vantagedho muttagedho pahīnagedho paṭinissaṭṭhagedho vītarāgo vigatarāgo	55	
PA_cnd_5:55.3_3	cattarāgo vantarāgo muttarāgo pahīnarāgo paṭinissaṭṭharāgo nicchāto nibbuto sītibhūto	55	
PA_cnd_5:55.3_4	sukhappaṭisaṁvedī brahmabhūtena attanā vihareyyāti—	55	
PA_cnd_5:55.4	kāmesu nābhigijjheyya.	55	
PA_cnd_5:56.1	Manasānāvilo siyāti.	56	
PA_cnd_5:56.2	Manoti yaṁ cittaṁ mano mānasaṁ hadayaṁ paṇḍaraṁ mano manāyatanaṁ manindriyaṁ viññāṇaṁ viññāṇakkhandho tajjā manoviññāṇadhātu.	56	
PA_cnd_5:56.3	Kāyaduccaritena cittaṁ āvilaṁ hoti luḷitaṁ eritaṁ ghaṭṭitaṁ calitaṁ bhantaṁ avūpasantaṁ.	56	
PA_cnd_5:56.4	Vacīduccaritena …pe…	56	
PA_cnd_5:56.5	manoduccaritena …	56	
PA_cnd_5:56.6	rāgena …	56	
PA_cnd_5:56.7	dosena …	56	
PA_cnd_5:56.8	mohena …	56	
PA_cnd_5:56.9	kodhena …	56	
PA_cnd_5:56.10	upanāhena …	56	
PA_cnd_5:56.11	makkhena …	56	
PA_cnd_5:56.12	paḷāsena …	56	
PA_cnd_5:56.13	issāya …	56	
PA_cnd_5:56.14	macchariyena …	56	
PA_cnd_5:56.15	māyāya …	56	
PA_cnd_5:56.16	sāṭheyyena …	56	
PA_cnd_5:56.17	thambhena …	56	
PA_cnd_5:56.18	sārambhena …	56	
PA_cnd_5:56.19	mānena …	56	
PA_cnd_5:56.20	atimānena …	56	
PA_cnd_5:56.21	madena …	56	
PA_cnd_5:56.22	pamādena …	56	
PA_cnd_5:56.23	sabbakilesehi …	56	
PA_cnd_5:56.24	sabbaduccaritehi …	56	
PA_cnd_5:56.25	sabbaḍāhehi …	56	
PA_cnd_5:56.26	sabbapariḷāhehi …	56	
PA_cnd_5:56.27	sabbasantāpehi …	56	
PA_cnd_5:56.28	sabbākusalābhisaṅkhārehi cittaṁ āvilaṁ hoti luḷitaṁ eritaṁ ghaṭṭitaṁ calitaṁ bhantaṁ avūpasantaṁ.	56	
PA_cnd_5:56.29	Manasānāvilo siyāti cittena anāvilo siyā—	56	
PA_cnd_5:56.30_0	aluḷito anerito aghaṭṭito acalito abhanto vūpasanto āvilakare kilese jaheyya pajaheyya	56	
PA_cnd_5:56.30_1	vinodeyya byantīkareyya anabhāvaṁ gameyya, āvilakarehi kilesehi ca ārato virato paṭivirato	56	
PA_cnd_5:56.30_2	nikkhanto nissaṭo vippamutto visaññutto vimariyādikatena cetasā vihareyyāti—	56	
PA_cnd_5:56.31	manasānāvilo siyā.	56	
PA_cnd_5:57.1	Kusalo sabbadhammānanti “sabbe saṅkhārā aniccā”ti kusalo sabbadhammānaṁ,	57	
PA_cnd_5:57.2	“sabbe saṅkhārā dukkhā”ti kusalo sabbadhammānaṁ,	57	
PA_cnd_5:57.3	“sabbe dhammā anattā”ti kusalo sabbadhammānaṁ, “avijjāpaccayā saṅkhārā”ti kusalo sabbadhammānaṁ …pe…	57	
PA_cnd_5:57.4	“yaṁ kiñci samudayadhammaṁ sabbaṁ taṁ nirodhadhamman”ti kusalo sabbadhammānaṁ.	57	
PA_cnd_5:57.5	Evampi kusalo sabbadhammānaṁ.	57	
PA_cnd_5:58.1	Atha vā aniccato kusalo sabbadhammānaṁ, dukkhato …pe…	58	
PA_cnd_5:58.2	rogato …	58	
PA_cnd_5:58.3	gaṇḍato …	58	
PA_cnd_5:58.4	sallato …	58	
PA_cnd_5:58.5	aghato …	58	
PA_cnd_5:58.6	ābādhato …	58	
PA_cnd_5:58.7	parato …	58	
PA_cnd_5:58.8	palokato …	58	
PA_cnd_5:58.9	ītito …	58	
PA_cnd_5:58.10	upaddavato …	58	
PA_cnd_5:58.11	bhayato …	58	
PA_cnd_5:58.12	upasaggato …	58	
PA_cnd_5:58.13	calato …	58	
PA_cnd_5:58.14	pabhaṅguto …	58	
PA_cnd_5:58.15	addhuvato …	58	
PA_cnd_5:58.16	atāṇato …	58	
PA_cnd_5:58.17	aleṇato …	58	
PA_cnd_5:58.18	asaraṇato …	58	
PA_cnd_5:58.19	asaraṇībhūtato …	58	
PA_cnd_5:58.20	rittato …	58	
PA_cnd_5:58.21	tucchato …	58	
PA_cnd_5:58.22	suññato …	58	
PA_cnd_5:58.23	anattato …	58	
PA_cnd_5:58.24	ādīnavato …	58	
PA_cnd_5:58.25	vipariṇāmadhammato …	58	
PA_cnd_5:58.26	asārakato …	58	
PA_cnd_5:58.27	aghamūlato …	58	
PA_cnd_5:58.28	vadhakato …	58	
PA_cnd_5:58.29	vibhavato …	58	
PA_cnd_5:58.30	sāsavato …	58	
PA_cnd_5:58.31	saṅkhatato …	58	
PA_cnd_5:58.32	mārāmisato …	58	
PA_cnd_5:58.33	jātidhammato …	58	
PA_cnd_5:58.34	jarādhammato …	58	
PA_cnd_5:58.35	byādhidhammato …	58	
PA_cnd_5:58.36	maraṇadhammato …	58	
PA_cnd_5:58.37	sokaparidevadukkhadomanassupāyāsadhammato …	58	
PA_cnd_5:58.38	saṅkilesikadhammato …	58	
PA_cnd_5:58.39	samudayato …	58	
PA_cnd_5:58.40	atthaṅgamato …	58	
PA_cnd_5:58.41	assādato …	58	
PA_cnd_5:58.42	ādīnavato …	58	
PA_cnd_5:58.43	nissaraṇato kusalo sabbadhammānaṁ.	58	
PA_cnd_5:58.44	Evampi kusalo sabbadhammānaṁ.	58	
PA_cnd_5:59.1_0	Atha vā khandhakusalo dhātukusalo āyatanakusalo paṭiccasamuppādakusalo satipaṭṭhānakusalo	59	
PA_cnd_5:59.1_1	sammappadhānakusalo iddhipādakusalo indriyakusalo balakusalo bojjhaṅgakusalo maggakusalo	59	
PA_cnd_5:59.1_2	phalakusalo nibbānakusalo.	59	
PA_cnd_5:59.2	Evampi kusalo sabbadhammānaṁ.	59	
PA_cnd_5:60.1	Atha vā sabbadhammā vuccanti dvādasāyatanāni—	60	
PA_cnd_5:60.2	cakkhu ceva rūpā ca, sotañca saddā ca, ghānañca gandhā ca, jivhā ca rasā ca, kāyo ca phoṭṭhabbā ca, mano ca dhammā ca.	60	
PA_cnd_5:60.3	Yato ca ajjhattikabāhiresu āyatanesu chandarāgo pahīno hoti ucchinnamūlo tālāvatthukato anabhāvaṅkato āyatiṁ anuppādadhammo, ettāvatāpi kusalo sabbadhammānanti—	60	
PA_cnd_5:60.4	kusalo sabbadhammānaṁ.	60	
PA_cnd_5:61.1	Sato bhikkhu paribbajeti.	61	
PA_cnd_5:61.2	Satoti catūhi kāraṇehi sato—	61	
PA_cnd_5:61.3	kāye kāyānupassanāsatipaṭṭhānaṁ bhāvento sato,	61	
PA_cnd_5:61.4	vedanāsu vedanānupassanāsatipaṭṭhānaṁ bhāvento sato, citte cittānupassanāsatipaṭṭhānaṁ bhāvento sato, dhammesu dhammānupassanāsatipaṭṭhānaṁ bhāvento sato.	61	
PA_cnd_5:62.1	Aparehipi catūhi kāraṇehi sato—	62	
PA_cnd_5:62.2	asatiparivajjanāya sato, satikaraṇīyānaṁ dhammānaṁ katattā sato, satiparibandhānaṁ dhammānaṁ hatattā sato, satinimittānaṁ dhammānaṁ asammuṭṭhattā sato.	62	
PA_cnd_5:63.1	Aparehipi catūhi kāraṇehi sato—	63	
PA_cnd_5:63.2	satiyā samannāgatattā sato, satiyā vasitattā sato, satiyā pāguññena samannāgatattā sato, satiyā apaccorohaṇatāya sato.	63	
PA_cnd_5:64.1	Aparehipi catūhi kāraṇehi sato—	64	
PA_cnd_5:64.2	satiyā samannāgatattā sato, santattā sato, samitattā sato, santadhammasamannāgatattā sato.	64	
PA_cnd_5:64.3_0	Buddhānussatiyā sato, dhammānussatiyā sato, saṅghānussatiyā sato, sīlānussatiyā sato,	64	
PA_cnd_5:64.3_1	cāgānussatiyā sato, devatānussatiyā sato, ānāpānassatiyā sato, maraṇassatiyā sato,	64	
PA_cnd_5:64.3_2	kāyagatāsatiyā sato, upasamānussatiyā sato.	64	
PA_cnd_5:64.4	Yā sati anussati …pe… sammāsati satisambojjhaṅgo ekāyanamaggo, ayaṁ vuccati sati.	64	
PA_cnd_5:64.5	Imāya satiyā upeto hoti samupeto upāgato samupāgato upapanno samupapanno samannāgato, so vuccati sato.	64	
PA_cnd_5:64.6	Bhikkhūti sattannaṁ dhammānaṁ bhinnattā bhikkhu—	64	
PA_cnd_5:64.7	sakkāyadiṭṭhi bhinnā hoti, vicikicchā bhinnā hoti, sīlabbataparāmāso bhinno hoti, rāgo bhinno hoti, doso bhinno hoti, moho bhinno hoti, māno bhinno hoti.	64	
PA_cnd_5:64.8	Bhinnā honti pāpakā akusalā dhammā saṅkilesikā ponobhavikā sadarā dukkhavipākā āyatiṁ jātijarāmaraṇiyā.	64	
PA_cnd_5:65.1	Pajjena katena attanā,	65	
PA_cnd_5:65.2	(sabhiyāti bhagavā)	65	
PA_cnd_5:65.3	Parinibbānagato vitiṇṇakaṅkho;	65	
PA_cnd_5:65.4	Vibhavañca bhavañca vippahāya,	65	
PA_cnd_5:65.5	Vusitavā khīṇapunabbhavo sa bhikkhūti.	65	
PA_cnd_5:66.1_0	Sato bhikkhu paribbajeti sato bhikkhu paribbaje, sato gaccheyya, sato tiṭṭheyya,	66	
PA_cnd_5:66.1_1	sato nisīdeyya, sato seyyaṁ kappeyya, sato abhikkameyya, sato paṭikkameyya, sato	66	
PA_cnd_5:66.1_2	ālokeyya, sato vilokeyya, sato samiñjeyya, sato pasāreyya, sato saṅghāṭipattacīvaraṁ	66	
PA_cnd_5:66.1_3	dhāreyya, sato careyya vihareyya iriyeyya vatteyya pāleyya yapeyya yāpeyyāti—	66	
PA_cnd_5:66.2	sato bhikkhu paribbaje.	66	
PA_cnd_5:66.3	Tenāha bhagavā—	66	
PA_cnd_5:67.1	“Kāmesu nābhigijjheyya,	67	
PA_cnd_5:67.2	manasānāvilo siyā;	67	
PA_cnd_5:67.3	Kusalo sabbadhammānaṁ,	67	
PA_cnd_5:67.4	sato bhikkhu paribbaje”ti.	67	
PA_cnd_5:68.1	Saha gāthāpariyosānā ye te brāhmaṇena saddhiṁ ekacchandā ekapayogā ekādhippāyā ekavāsanavāsitā, tesaṁ anekapāṇasahassānaṁ virajaṁ vītamalaṁ dhammacakkhuṁ udapādi—	68	
PA_cnd_5:68.2	“yaṁ kiñci samudayadhammaṁ sabbaṁ taṁ nirodhadhamman”ti.	68	
PA_cnd_5:68.3	Tassa brāhmaṇassa anupādāya āsavehi cittaṁ vimucci.	68	
PA_cnd_5:68.4_0	Saha arahattappattā ajinajaṭāvākacīratidaṇḍakamaṇḍalukesā ca massū ca antarahitā,	68	
PA_cnd_5:68.4_1	bhaṇḍukāsāyavatthavasano saṅghāṭipattacīvaradharo anvatthapaṭipattiyā pañjaliko bhagavantaṁ	68	
PA_cnd_5:68.4_2	namassamāno nisinno hoti—	68	
PA_cnd_5:68.5	“satthā me bhante bhagavā, sāvakohamasmī”ti.	68	
PA_cnd_5:68.6	Ajitamāṇavapucchāniddeso paṭhamo.	68	
