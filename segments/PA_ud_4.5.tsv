segmentnr	original	folio	analyzed
PA_ud_4.5:0.1	Udāna 4.5	0	
PA_ud_4.5:0.2	Nāgasutta	0	
PA_ud_4.5:1.1	Evaṁ me sutaṁ—	1	
PA_ud_4.5:1.2	ekaṁ samayaṁ bhagavā kosambiyaṁ viharati ghositārāme.	1	
PA_ud_4.5:1.3	Tena kho pana samayena bhagavā ākiṇṇo viharati bhikkhūhi bhikkhunīhi upāsakehi upāsikāhi rājūhi rājamahāmattehi titthiyehi titthiyasāvakehi.	1	
PA_ud_4.5:1.4	Ākiṇṇo dukkhaṁ na phāsu viharati.	1	
PA_ud_4.5:1.5	Atha kho bhagavato etadahosi:	1	
PA_ud_4.5:1.6	“ahaṁ kho etarahi ākiṇṇo viharāmi bhikkhūhi bhikkhunīhi upāsakehi upāsikāhi rājūhi rājamahāmattehi titthiyehi titthiyasāvakehi.	1	
PA_ud_4.5:1.7	Ākiṇṇo dukkhaṁ na phāsu viharāmi.	1	
PA_ud_4.5:1.8	Yannūnāhaṁ eko gaṇasmā vūpakaṭṭho vihareyyan”ti.	1	
PA_ud_4.5:2.1	Atha kho bhagavā pubbaṇhasamayaṁ nivāsetvā pattacīvaramādāya kosambiṁ piṇḍāya pāvisi.	2	
PA_ud_4.5:2.2_0	Kosambiyaṁ piṇḍāya caritvā pacchābhattaṁ piṇḍapātapaṭikkanto sāmaṁ senāsanaṁ saṁsāmetvā	2	
PA_ud_4.5:2.2_1	pattacīvaramādāya anāmantetvā upaṭṭhākaṁ anapaloketvā bhikkhusaṅghaṁ eko adutiyo	2	
PA_ud_4.5:2.2_2	yena pālileyyakaṁ tena cārikaṁ pakkāmi.	2	
PA_ud_4.5:2.3	Anupubbena cārikaṁ caramāno yena pālileyyakaṁ tadavasari.	2	
PA_ud_4.5:2.4	Tatra sudaṁ bhagavā pālileyyake viharati rakkhitavanasaṇḍe bhaddasālamūle.	2	
PA_ud_4.5:3.1_0	Aññataropi kho hatthināgo ākiṇṇo viharati hatthīhi hatthinīhi hatthikalabhehi hatthicchāpehi.	3	
PA_ud_4.5:3.1_1	Chinnaggāni ceva tiṇāni khādati, obhaggobhaggañcassa sākhābhaṅgaṁ khādanti, āvilāni	3	
PA_ud_4.5:3.1_2	ca pānīyāni pivati, ogāhā cassa uttiṇṇassa hatthiniyo kāyaṁ upanighaṁsantiyo gacchanti.	3	
PA_ud_4.5:3.2	Ākiṇṇo dukkhaṁ na phāsu viharati.	3	
PA_ud_4.5:3.3	Atha kho tassa hatthināgassa etadahosi:	3	
PA_ud_4.5:3.4_0	“ahaṁ kho etarahi ākiṇṇo viharāmi hatthīhi hatthinīhi hatthikalabhehi hatthicchāpehi,	3	
PA_ud_4.5:3.4_1	chinnaggāni ceva tiṇāni khādāmi, obhaggobhaggañca me sākhābhaṅgaṁ khādanti, āvilāni	3	
PA_ud_4.5:3.4_2	ca pānīyāni pivāmi, ogāhā ca me uttiṇṇassa hatthiniyo kāyaṁ upanighaṁsantiyo gacchanti,	3	
PA_ud_4.5:3.4_3	ākiṇṇo dukkhaṁ na phāsu viharāmi.	3	
PA_ud_4.5:3.5	Yannūnāhaṁ eko gaṇasmā vūpakaṭṭho vihareyyan”ti.	3	
PA_ud_4.5:4.1	Atha kho so hatthināgo yūthā apakkamma yena pālileyyakaṁ rakkhitavanasaṇḍo bhaddasālamūlaṁ yena bhagavā tenupasaṅkami.	4	
PA_ud_4.5:4.2	Tatra sudaṁ so hatthināgo yasmiṁ padese bhagavā viharati taṁ padesaṁ appaharitaṁ karoti, soṇḍāya ca bhagavato pānīyaṁ paribhojanīyaṁ upaṭṭhāpeti.	4	
PA_ud_4.5:5.1	Atha kho bhagavato rahogatassa paṭisallīnassa evaṁ cetaso parivitakko udapādi:	5	
PA_ud_4.5:5.2	“ahaṁ kho pubbe ākiṇṇo vihāsiṁ bhikkhūhi bhikkhunīhi upāsakehi upāsikāhi rājūhi rājamahāmattehi titthiyehi titthiyasāvakehi, ākiṇṇo dukkhaṁ na phāsu vihāsiṁ.	5	
PA_ud_4.5:5.3	Somhi etarahi anākiṇṇo viharāmi bhikkhūhi bhikkhunīhi upāsakehi upāsikāhi rājūhi rājamahāmattehi titthiyehi titthiyasāvakehi, anākiṇṇo sukhaṁ phāsu viharāmī”ti.	5	
PA_ud_4.5:6.1	Tassapi kho hatthināgassa evaṁ cetaso parivitakko udapādi:	6	
PA_ud_4.5:6.2_0	“ahaṁ kho pubbe ākiṇṇo vihāsiṁ hatthīhi hatthinīhi hatthikalabhehi hatthicchāpehi,	6	
PA_ud_4.5:6.2_1	chinnaggāni ceva tiṇāni khādiṁ, obhaggobhaggañca me sākhābhaṅgaṁ khādiṁsu, āvilāni	6	
PA_ud_4.5:6.2_2	ca pānīyāni apāyiṁ, ogāhā ca me uttiṇṇassa hatthiniyo kāyaṁ upanighaṁsantiyo agamaṁsu,	6	
PA_ud_4.5:6.2_3	ākiṇṇo dukkhaṁ na phāsu vihāsiṁ.	6	
PA_ud_4.5:6.3_0	Somhi etarahi anākiṇṇo viharāmi hatthīhi hatthinīhi hatthikalabhehi hatthicchāpehi,	6	
PA_ud_4.5:6.3_1	acchinnaggāni ceva tiṇāni khādāmi, obhaggobhaggañca me sākhābhaṅgaṁ na khādanti,	6	
PA_ud_4.5:6.3_2	anāvilāni ca pānīyāni pivāmi, ogāhā ca me uttiṇṇassa hatthiniyo na kāyaṁ upanighaṁsantiyo	6	
PA_ud_4.5:6.3_3	gacchanti, anākiṇṇo sukhaṁ phāsu viharāmī”ti.	6	
PA_ud_4.5:7.1	Atha kho bhagavā attano ca pavivekaṁ viditvā tassa ca hatthināgassa cetasā cetoparivitakkamaññāya tāyaṁ velāyaṁ imaṁ udānaṁ udānesi:	7	
PA_ud_4.5:8.1	“Etaṁ nāgassa nāgena,	8	
PA_ud_4.5:8.2	īsādantassa hatthino;	8	
PA_ud_4.5:8.3	Sameti cittaṁ cittena,	8	
PA_ud_4.5:8.4	yadeko ramatī mano”ti.	8	
PA_ud_4.5:8.5	Pañcamaṁ.	8	
