segmentnr	original	folio	analyzed
PA_dn_22:0.1	Dīgha Nikāya 22	0	
PA_dn_22:0.2	Mahāsatipaṭṭhānasutta	0	
PA_dn_22:1.1	Evaṁ me sutaṁ—	1	
PA_dn_22:1.2	ekaṁ samayaṁ bhagavā kurūsu viharati kammāsadhammaṁ nāma kurūnaṁ nigamo.	1	
PA_dn_22:1.3	Tatra kho bhagavā bhikkhū āmantesi:	1	
PA_dn_22:1.4	“bhikkhavo”ti.	1	
PA_dn_22:1.5	“Bhaddante”ti te bhikkhū bhagavato paccassosuṁ.	1	
PA_dn_22:1.6	Bhagavā etadavoca:	1	
PA_dn_22:1.7_0	“Ekāyano ayaṁ, bhikkhave, maggo sattānaṁ visuddhiyā, sokaparidevānaṁ samatikkamāya	1	
PA_dn_22:1.7_1	dukkhadomanassānaṁ atthaṅgamāya ñāyassa adhigamāya nibbānassa sacchikiriyāya, yadidaṁ	1	
PA_dn_22:1.7_2	cattāro satipaṭṭhānā.	1	
PA_dn_22:1.8	Katame cattāro?	1	
PA_dn_22:1.9	Idha, bhikkhave, bhikkhu kāye kāyānupassī viharati ātāpī sampajāno satimā vineyya loke abhijjhādomanassaṁ,	1	
PA_dn_22:1.10	vedanāsu vedanānupassī viharati ātāpī sampajāno satimā vineyya loke abhijjhādomanassaṁ,	1	
PA_dn_22:1.11	citte cittānupassī viharati ātāpī sampajāno satimā vineyya loke abhijjhādomanassaṁ,	1	
PA_dn_22:1.12	dhammesu dhammānupassī viharati ātāpī sampajāno satimā vineyya loke abhijjhādomanassaṁ.	1	
PA_dn_22:1.13	Uddeso niṭṭhito.	1	
PA_dn_22:2.0.1	1. Kāyānupassanā	2	
PA_dn_22:2.0.2	1.1. Kāyānupassanāānāpānapabba	2	
PA_dn_22:2.1	Kathañca pana, bhikkhave, bhikkhu kāye kāyānupassī viharati?	2	
PA_dn_22:2.2	Idha, bhikkhave, bhikkhu araññagato vā rukkhamūlagato vā suññāgāragato vā nisīdati pallaṅkaṁ ābhujitvā ujuṁ kāyaṁ paṇidhāya parimukhaṁ satiṁ upaṭṭhapetvā.	2	
PA_dn_22:2.3	So satova assasati, satova passasati.	2	
PA_dn_22:2.4	Dīghaṁ vā assasanto ‘dīghaṁ assasāmī’ti pajānāti, dīghaṁ vā passasanto ‘dīghaṁ passasāmī’ti pajānāti.	2	
PA_dn_22:2.5	Rassaṁ vā assasanto ‘rassaṁ assasāmī’ti pajānāti, rassaṁ vā passasanto ‘rassaṁ passasāmī’ti pajānāti.	2	
PA_dn_22:2.6	‘Sabbakāyapaṭisaṁvedī assasissāmī’ti sikkhati, ‘sabbakāyapaṭisaṁvedī passasissāmī’ti sikkhati.	2	
PA_dn_22:2.7	‘Passambhayaṁ kāyasaṅkhāraṁ assasissāmī’ti sikkhati, ‘passambhayaṁ kāyasaṅkhāraṁ passasissāmī’ti sikkhati.	2	
PA_dn_22:2.8	Seyyathāpi, bhikkhave, dakkho bhamakāro vā bhamakārantevāsī vā dīghaṁ vā añchanto ‘dīghaṁ añchāmī’ti pajānāti, rassaṁ vā añchanto ‘rassaṁ añchāmī’ti pajānāti;	2	
PA_dn_22:2.9_0	evameva kho, bhikkhave, bhikkhu dīghaṁ vā assasanto ‘dīghaṁ assasāmī’ti pajānāti,	2	
PA_dn_22:2.9_1	dīghaṁ vā passasanto ‘dīghaṁ passasāmī’ti pajānāti, rassaṁ vā assasanto ‘rassaṁ assasāmī’ti	2	
PA_dn_22:2.9_2	pajānāti, rassaṁ vā passasanto ‘rassaṁ passasāmī’ti pajānāti.	2	
PA_dn_22:2.10_0	‘Sabbakāyapaṭisaṁvedī assasissāmī’ti sikkhati, ‘sabbakāyapaṭisaṁvedī passasissāmī’ti	2	
PA_dn_22:2.10_1	sikkhati, ‘passambhayaṁ kāyasaṅkhāraṁ assasissāmī’ti sikkhati, ‘passambhayaṁ kāyasaṅkhāraṁ	2	
PA_dn_22:2.10_2	passasissāmī’ti sikkhati.	2	
PA_dn_22:2.11	Iti ajjhattaṁ vā kāye kāyānupassī viharati, bahiddhā vā kāye kāyānupassī viharati, ajjhattabahiddhā vā kāye kāyānupassī viharati.	2	
PA_dn_22:2.12	Samudayadhammānupassī vā kāyasmiṁ viharati, vayadhammānupassī vā kāyasmiṁ viharati, samudayavayadhammānupassī vā kāyasmiṁ viharati.	2	
PA_dn_22:2.13	‘Atthi kāyo’ti vā panassa sati paccupaṭṭhitā hoti yāvadeva ñāṇamattāya paṭissatimattāya anissito ca viharati, na ca kiñci loke upādiyati.	2	
PA_dn_22:2.14	Evampi kho, bhikkhave, bhikkhu kāye kāyānupassī viharati.	2	
PA_dn_22:2.15	Ānāpānapabbaṁ niṭṭhitaṁ.	2	
PA_dn_22:3.0	1.2. Kāyānupassanāiriyāpathapabba	3	
PA_dn_22:3.1	Puna caparaṁ, bhikkhave, bhikkhu gacchanto vā ‘gacchāmī’ti pajānāti, ṭhito vā ‘ṭhitomhī’ti pajānāti, nisinno vā ‘nisinnomhī’ti pajānāti, sayāno vā ‘sayānomhī’ti pajānāti,	3	
PA_dn_22:3.2	yathā yathā vā panassa kāyo paṇihito hoti tathā tathā naṁ pajānāti.	3	
PA_dn_22:3.3	Iti ajjhattaṁ vā kāye kāyānupassī viharati, bahiddhā vā kāye kāyānupassī viharati, ajjhattabahiddhā vā kāye kāyānupassī viharati.	3	
PA_dn_22:3.4	Samudayadhammānupassī vā kāyasmiṁ viharati, vayadhammānupassī vā kāyasmiṁ viharati, samudayavayadhammānupassī vā kāyasmiṁ viharati.	3	
PA_dn_22:3.5	‘Atthi kāyo’ti vā panassa sati paccupaṭṭhitā hoti yāvadeva ñāṇamattāya paṭissatimattāya anissito ca viharati, na ca kiñci loke upādiyati.	3	
PA_dn_22:3.6	Evampi kho, bhikkhave, bhikkhu kāye kāyānupassī viharati.	3	
PA_dn_22:3.7	Iriyāpathapabbaṁ niṭṭhitaṁ.	3	
PA_dn_22:4.0	1.3. Kāyānupassanāsampajānapabba	4	
PA_dn_22:4.1_0	Puna caparaṁ, bhikkhave, bhikkhu abhikkante paṭikkante sampajānakārī hoti, ālokite	4	
PA_dn_22:4.1_1	vilokite sampajānakārī hoti, samiñjite pasārite sampajānakārī hoti, saṅghāṭipattacīvaradhāraṇe	4	
PA_dn_22:4.1_2	sampajānakārī hoti, asite pīte khāyite sāyite sampajānakārī hoti, uccārapassāvakamme	4	
PA_dn_22:4.1_3	sampajānakārī hoti, gate ṭhite nisinne sutte jāgarite bhāsite tuṇhībhāve sampajānakārī hoti.	4	
PA_dn_22:4.2	Iti ajjhattaṁ vā …pe…	4	
PA_dn_22:4.3	Evampi kho, bhikkhave, bhikkhu kāye kāyānupassī viharati.	4	
PA_dn_22:4.4	Sampajānapabbaṁ niṭṭhitaṁ.	4	
PA_dn_22:5.0	1.4. Kāyānupassanāpaṭikūlamanasikārapabba	5	
PA_dn_22:5.1	Puna caparaṁ, bhikkhave, bhikkhu imameva kāyaṁ uddhaṁ pādatalā adho kesamatthakā tacapariyantaṁ pūraṁ nānappakārassa asucino paccavekkhati:	5	
PA_dn_22:5.2_0	‘atthi imasmiṁ kāye kesā lomā nakhā dantā taco, maṁsaṁ nhāru aṭṭhi aṭṭhimiñjaṁ vakkaṁ,	5	
PA_dn_22:5.2_1	hadayaṁ yakanaṁ kilomakaṁ pihakaṁ papphāsaṁ, antaṁ antaguṇaṁ udariyaṁ karīsaṁ, pittaṁ	5	
PA_dn_22:5.2_2	semhaṁ pubbo lohitaṁ sedo medo, assu vasā kheḷo siṅghāṇikā lasikā muttan’ti.	5	
PA_dn_22:5.3_0	Seyyathāpi, bhikkhave, ubhatomukhā putoḷi pūrā nānāvihitassa dhaññassa, seyyathidaṁ—sālīnaṁ	5	
PA_dn_22:5.3_1	vīhīnaṁ muggānaṁ māsānaṁ tilānaṁ taṇḍulānaṁ. Tamenaṁ cakkhumā puriso muñcitvā paccavekkheyya:	5	
PA_dn_22:5.3_2	‘ime sālī, ime vīhī ime muggā ime māsā ime tilā ime taṇḍulā’ti.	5	
PA_dn_22:5.4	Evameva kho, bhikkhave, bhikkhu imameva kāyaṁ uddhaṁ pādatalā adho kesamatthakā tacapariyantaṁ pūraṁ nānappakārassa asucino paccavekkhati:	5	
PA_dn_22:5.5	‘atthi imasmiṁ kāye kesā lomā …pe… muttan’ti.	5	
PA_dn_22:5.6	Iti ajjhattaṁ vā …pe…	5	
PA_dn_22:5.7	Evampi kho, bhikkhave, bhikkhu kāye kāyānupassī viharati.	5	
PA_dn_22:5.8	Paṭikūlamanasikārapabbaṁ niṭṭhitaṁ.	5	
PA_dn_22:6.0	1.5. Kāyānupassanādhātumanasikārapabba	6	
PA_dn_22:6.1	Puna caparaṁ, bhikkhave, bhikkhu imameva kāyaṁ yathāṭhitaṁ yathāpaṇihitaṁ dhātuso paccavekkhati:	6	
PA_dn_22:6.2	‘atthi imasmiṁ kāye pathavīdhātu āpodhātu tejodhātu vāyodhātū’ti.	6	
PA_dn_22:6.3	Seyyathāpi, bhikkhave, dakkho goghātako vā goghātakantevāsī vā gāviṁ vadhitvā catumahāpathe bilaso vibhajitvā nisinno assa;	6	
PA_dn_22:6.4	evameva kho, bhikkhave, bhikkhu imameva kāyaṁ yathāṭhitaṁ yathāpaṇihitaṁ dhātuso paccavekkhati:	6	
PA_dn_22:6.5	‘atthi imasmiṁ kāye pathavīdhātu āpodhātu tejodhātu vāyodhātū’ti.	6	
PA_dn_22:6.6	Iti ajjhattaṁ vā kāye kāyānupassī viharati …pe…	6	
PA_dn_22:6.7	Evampi kho, bhikkhave, bhikkhu kāye kāyānupassī viharati.	6	
PA_dn_22:6.8	Dhātumanasikārapabbaṁ niṭṭhitaṁ.	6	
PA_dn_22:7.0	1.6. Kāyānupassanānavasivathikapabba	7	
PA_dn_22:7.1	Puna caparaṁ, bhikkhave, bhikkhu seyyathāpi passeyya sarīraṁ sivathikāya chaḍḍitaṁ ekāhamataṁ vā dvīhamataṁ vā tīhamataṁ vā uddhumātakaṁ vinīlakaṁ vipubbakajātaṁ.	7	
PA_dn_22:7.2	So imameva kāyaṁ upasaṁharati:	7	
PA_dn_22:7.3	‘ayampi kho kāyo evaṁdhammo evaṁbhāvī evaṁanatīto’ti.	7	
PA_dn_22:7.4	Iti ajjhattaṁ vā …pe…	7	
PA_dn_22:7.5	Evampi kho, bhikkhave, bhikkhu kāye kāyānupassī viharati.	7	
PA_dn_22:8.1_0	Puna caparaṁ, bhikkhave, bhikkhu seyyathāpi passeyya sarīraṁ sivathikāya chaḍḍitaṁ	8	
PA_dn_22:8.1_1	kākehi vā khajjamānaṁ kulalehi vā khajjamānaṁ gijjhehi vā khajjamānaṁ kaṅkehi vā	8	
PA_dn_22:8.1_2	khajjamānaṁ sunakhehi vā khajjamānaṁ byagghehi vā khajjamānaṁ dīpīhi vā khajjamānaṁ	8	
PA_dn_22:8.1_3	siṅgālehi vā khajjamānaṁ vividhehi vā pāṇakajātehi khajjamānaṁ.	8	
PA_dn_22:8.2	So imameva kāyaṁ upasaṁharati:	8	
PA_dn_22:8.3	‘ayampi kho kāyo evaṁdhammo evaṁbhāvī evaṁanatīto’ti.	8	
PA_dn_22:8.4	Iti ajjhattaṁ vā …pe…	8	
PA_dn_22:8.5	Evampi kho, bhikkhave, bhikkhu kāye kāyānupassī viharati.	8	
PA_dn_22:9.1	Puna caparaṁ, bhikkhave, bhikkhu seyyathāpi passeyya sarīraṁ sivathikāya chaḍḍitaṁ aṭṭhikasaṅkhalikaṁ samaṁsalohitaṁ nhārusambandhaṁ …pe…	9	
PA_dn_22:9.2	Aṭṭhikasaṅkhalikaṁ nimaṁsalohitamakkhitaṁ nhārusambandhaṁ …pe…	9	
PA_dn_22:9.3	Aṭṭhikasaṅkhalikaṁ apagatamaṁsalohitaṁ nhārusambandhaṁ …pe…	9	
PA_dn_22:9.4_0	Aṭṭhikāni apagatasambandhāni disā vidisā vikkhittāni, aññena hatthaṭṭhikaṁ aññena	9	
PA_dn_22:9.4_1	pādaṭṭhikaṁ aññena gopphakaṭṭhikaṁ aññena jaṅghaṭṭhikaṁ aññena ūruṭṭhikaṁ aññena	9	
PA_dn_22:9.4_2	kaṭiṭṭhikaṁ aññena phāsukaṭṭhikaṁ aññena piṭṭhiṭṭhikaṁ aññena khandhaṭṭhikaṁ aññena	9	
PA_dn_22:9.4_3	gīvaṭṭhikaṁ aññena hanukaṭṭhikaṁ aññena dantaṭṭhikaṁ aññena sīsakaṭāhaṁ.	9	
PA_dn_22:9.5	So imameva kāyaṁ upasaṁharati:	9	
PA_dn_22:9.6	‘ayampi kho kāyo evaṁdhammo evaṁbhāvī evaṁanatīto’ti.	9	
PA_dn_22:9.7	Iti ajjhattaṁ vā …pe…	9	
PA_dn_22:9.8	viharati.	9	
PA_dn_22:10.1	Puna caparaṁ, bhikkhave, bhikkhu seyyathāpi passeyya sarīraṁ sivathikāya chaḍḍitaṁ aṭṭhikāni setāni saṅkhavaṇṇapaṭibhāgāni …pe…	10	
PA_dn_22:10.2	Aṭṭhikāni puñjakitāni terovassikāni …pe…	10	
PA_dn_22:10.3	Aṭṭhikāni pūtīni cuṇṇakajātāni.	10	
PA_dn_22:10.4	So imameva kāyaṁ upasaṁharati:	10	
PA_dn_22:10.5	‘ayampi kho kāyo evaṁdhammo evaṁbhāvī evaṁanatīto’ti.	10	
PA_dn_22:10.6	Iti ajjhattaṁ vā kāye kāyānupassī viharati, bahiddhā vā kāye kāyānupassī viharati, ajjhattabahiddhā vā kāye kāyānupassī viharati.	10	
PA_dn_22:10.7	Samudayadhammānupassī vā kāyasmiṁ viharati, vayadhammānupassī vā kāyasmiṁ viharati, samudayavayadhammānupassī vā kāyasmiṁ viharati.	10	
PA_dn_22:10.8	‘Atthi kāyo’ti vā panassa sati paccupaṭṭhitā hoti yāvadeva ñāṇamattāya paṭissatimattāya anissito ca viharati, na ca kiñci loke upādiyati.	10	
PA_dn_22:10.9	Evampi kho, bhikkhave, bhikkhu kāye kāyānupassī viharati.	10	
PA_dn_22:10.10	Navasivathikapabbaṁ niṭṭhitaṁ.	10	
PA_dn_22:10.11	Cuddasa kāyānupassanā niṭṭhitā.	10	
PA_dn_22:11.0	2. Vedanānupassanā	11	
PA_dn_22:11.1	Kathañca pana, bhikkhave, bhikkhu vedanāsu vedanānupassī viharati?	11	
PA_dn_22:11.2	Idha, bhikkhave, bhikkhu sukhaṁ vā vedanaṁ vedayamāno ‘sukhaṁ vedanaṁ vedayāmī’ti pajānāti.	11	
PA_dn_22:11.3	Dukkhaṁ vā vedanaṁ vedayamāno ‘dukkhaṁ vedanaṁ vedayāmī’ti pajānāti.	11	
PA_dn_22:11.4	Adukkhamasukhaṁ vā vedanaṁ vedayamāno ‘adukkhamasukhaṁ vedanaṁ vedayāmī’ti pajānāti.	11	
PA_dn_22:11.5	Sāmisaṁ vā sukhaṁ vedanaṁ vedayamāno ‘sāmisaṁ sukhaṁ vedanaṁ vedayāmī’ti pajānāti.	11	
PA_dn_22:11.6	Nirāmisaṁ vā sukhaṁ vedanaṁ vedayamāno ‘nirāmisaṁ sukhaṁ vedanaṁ vedayāmī’ti pajānāti.	11	
PA_dn_22:11.7	Sāmisaṁ vā dukkhaṁ vedanaṁ vedayamāno ‘sāmisaṁ dukkhaṁ vedanaṁ vedayāmī’ti pajānāti.	11	
PA_dn_22:11.8	Nirāmisaṁ vā dukkhaṁ vedanaṁ vedayamāno ‘nirāmisaṁ dukkhaṁ vedanaṁ vedayāmī’ti pajānāti.	11	
PA_dn_22:11.9	Sāmisaṁ vā adukkhamasukhaṁ vedanaṁ vedayamāno ‘sāmisaṁ adukkhamasukhaṁ vedanaṁ vedayāmī’ti pajānāti.	11	
PA_dn_22:11.10	Nirāmisaṁ vā adukkhamasukhaṁ vedanaṁ vedayamāno ‘nirāmisaṁ adukkhamasukhaṁ vedanaṁ vedayāmī’ti pajānāti.	11	
PA_dn_22:11.11	Iti ajjhattaṁ vā vedanāsu vedanānupassī viharati, bahiddhā vā vedanāsu vedanānupassī viharati, ajjhattabahiddhā vā vedanāsu vedanānupassī viharati.	11	
PA_dn_22:11.12	Samudayadhammānupassī vā vedanāsu viharati, vayadhammānupassī vā vedanāsu viharati, samudayavayadhammānupassī vā vedanāsu viharati.	11	
PA_dn_22:11.13	‘Atthi vedanā’ti vā panassa sati paccupaṭṭhitā hoti yāvadeva ñāṇamattāya paṭissatimattāya anissito ca viharati, na ca kiñci loke upādiyati.	11	
PA_dn_22:11.14	Evampi kho, bhikkhave, bhikkhu vedanāsu vedanānupassī viharati.	11	
PA_dn_22:11.15	Vedanānupassanā niṭṭhitā.	11	
PA_dn_22:12.0	3. Cittānupassanā	12	
PA_dn_22:12.1	Kathañca pana, bhikkhave, bhikkhu citte cittānupassī viharati?	12	
PA_dn_22:12.2	Idha, bhikkhave, bhikkhu sarāgaṁ vā cittaṁ ‘sarāgaṁ cittan’ti pajānāti.	12	
PA_dn_22:12.3	Vītarāgaṁ vā cittaṁ ‘vītarāgaṁ cittan’ti pajānāti.	12	
PA_dn_22:12.4	Sadosaṁ vā cittaṁ ‘sadosaṁ cittan’ti pajānāti.	12	
PA_dn_22:12.5	Vītadosaṁ vā cittaṁ ‘vītadosaṁ cittan’ti pajānāti.	12	
PA_dn_22:12.6	Samohaṁ vā cittaṁ ‘samohaṁ cittan’ti pajānāti.	12	
PA_dn_22:12.7	Vītamohaṁ vā cittaṁ ‘vītamohaṁ cittan’ti pajānāti.	12	
PA_dn_22:12.8	Saṅkhittaṁ vā cittaṁ ‘saṅkhittaṁ cittan’ti pajānāti.	12	
PA_dn_22:12.9	Vikkhittaṁ vā cittaṁ ‘vikkhittaṁ cittan’ti pajānāti.	12	
PA_dn_22:12.10	Mahaggataṁ vā cittaṁ ‘mahaggataṁ cittan’ti pajānāti.	12	
PA_dn_22:12.11	Amahaggataṁ vā cittaṁ ‘amahaggataṁ cittan’ti pajānāti.	12	
PA_dn_22:12.12	Sauttaraṁ vā cittaṁ ‘sauttaraṁ cittan’ti pajānāti.	12	
PA_dn_22:12.13	Anuttaraṁ vā cittaṁ ‘anuttaraṁ cittan’ti pajānāti.	12	
PA_dn_22:12.14	Samāhitaṁ vā cittaṁ ‘samāhitaṁ cittan’ti pajānāti.	12	
PA_dn_22:12.15	Asamāhitaṁ vā cittaṁ ‘asamāhitaṁ cittan’ti pajānāti.	12	
PA_dn_22:12.16	Vimuttaṁ vā cittaṁ ‘vimuttaṁ cittan’ti pajānāti.	12	
PA_dn_22:12.17	Avimuttaṁ vā cittaṁ ‘avimuttaṁ cittan’ti pajānāti.	12	
PA_dn_22:12.18	Iti ajjhattaṁ vā citte cittānupassī viharati, bahiddhā vā citte cittānupassī viharati, ajjhattabahiddhā vā citte cittānupassī viharati.	12	
PA_dn_22:12.19	Samudayadhammānupassī vā cittasmiṁ viharati, vayadhammānupassī vā cittasmiṁ viharati, samudayavayadhammānupassī vā cittasmiṁ viharati.	12	
PA_dn_22:12.20	‘Atthi cittan’ti vā panassa sati paccupaṭṭhitā hoti yāvadeva ñāṇamattāya paṭissatimattāya anissito ca viharati, na ca kiñci loke upādiyati.	12	
PA_dn_22:12.21	Evampi kho, bhikkhave, bhikkhu citte cittānupassī viharati.	12	
PA_dn_22:12.22	Cittānupassanā niṭṭhitā.	12	
PA_dn_22:13.0.1	4. Dhammānupassanā	13	
PA_dn_22:13.0.2	4.1. Dhammānupassanānīvaraṇapabba	13	
PA_dn_22:13.1	Kathañca pana, bhikkhave, bhikkhu dhammesu dhammānupassī viharati?	13	
PA_dn_22:13.2	Idha, bhikkhave, bhikkhu dhammesu dhammānupassī viharati pañcasu nīvaraṇesu.	13	
PA_dn_22:13.3	Kathañca pana, bhikkhave, bhikkhu dhammesu dhammānupassī viharati pañcasu nīvaraṇesu?	13	
PA_dn_22:13.4_0	Idha, bhikkhave, bhikkhu santaṁ vā ajjhattaṁ kāmacchandaṁ ‘atthi me ajjhattaṁ kāmacchando’ti	13	
PA_dn_22:13.4_1	pajānāti, asantaṁ vā ajjhattaṁ kāmacchandaṁ ‘natthi me ajjhattaṁ kāmacchando’ti pajānāti,	13	
PA_dn_22:13.4_2	yathā ca anuppannassa kāmacchandassa uppādo hoti tañca pajānāti, yathā ca uppannassa	13	
PA_dn_22:13.4_3	kāmacchandassa pahānaṁ hoti tañca pajānāti, yathā ca pahīnassa kāmacchandassa āyatiṁ	13	
PA_dn_22:13.4_4	anuppādo hoti tañca pajānāti.	13	
PA_dn_22:13.5_0	Santaṁ vā ajjhattaṁ byāpādaṁ ‘atthi me ajjhattaṁ byāpādo’ti pajānāti, asantaṁ vā	13	
PA_dn_22:13.5_1	ajjhattaṁ byāpādaṁ ‘natthi me ajjhattaṁ byāpādo’ti pajānāti, yathā ca anuppannassa	13	
PA_dn_22:13.5_2	byāpādassa uppādo hoti tañca pajānāti, yathā ca uppannassa byāpādassa pahānaṁ hoti	13	
PA_dn_22:13.5_3	tañca pajānāti, yathā ca pahīnassa byāpādassa āyatiṁ anuppādo hoti tañca pajānāti.	13	
PA_dn_22:13.6_0	Santaṁ vā ajjhattaṁ thinamiddhaṁ ‘atthi me ajjhattaṁ thinamiddhan’ti pajānāti, asantaṁ	13	
PA_dn_22:13.6_1	vā ajjhattaṁ thinamiddhaṁ ‘natthi me ajjhattaṁ thinamiddhan’ti pajānāti, yathā ca	13	
PA_dn_22:13.6_2	anuppannassa thinamiddhassa uppādo hoti tañca pajānāti, yathā ca uppannassa thinamiddhassa	13	
PA_dn_22:13.6_3	pahānaṁ hoti tañca pajānāti, yathā ca pahīnassa thinamiddhassa āyatiṁ anuppādo hoti tañca pajānāti.	13	
PA_dn_22:13.7_0	Santaṁ vā ajjhattaṁ uddhaccakukkuccaṁ ‘atthi me ajjhattaṁ uddhaccakukkuccan’ti pajānāti,	13	
PA_dn_22:13.7_1	asantaṁ vā ajjhattaṁ uddhaccakukkuccaṁ ‘natthi me ajjhattaṁ uddhaccakukkuccan’ti	13	
PA_dn_22:13.7_2	pajānāti, yathā ca anuppannassa uddhaccakukkuccassa uppādo hoti tañca pajānāti, yathā	13	
PA_dn_22:13.7_3	ca uppannassa uddhaccakukkuccassa pahānaṁ hoti tañca pajānāti, yathā ca pahīnassa	13	
PA_dn_22:13.7_4	uddhaccakukkuccassa āyatiṁ anuppādo hoti tañca pajānāti.	13	
PA_dn_22:13.8_0	Santaṁ vā ajjhattaṁ vicikicchaṁ ‘atthi me ajjhattaṁ vicikicchā’ti pajānāti, asantaṁ	13	
PA_dn_22:13.8_1	vā ajjhattaṁ vicikicchaṁ ‘natthi me ajjhattaṁ vicikicchā’ti pajānāti, yathā ca anuppannāya	13	
PA_dn_22:13.8_2	vicikicchāya uppādo hoti tañca pajānāti, yathā ca uppannāya vicikicchāya pahānaṁ	13	
PA_dn_22:13.8_3	hoti tañca pajānāti, yathā ca pahīnāya vicikicchāya āyatiṁ anuppādo hoti tañca pajānāti.	13	
PA_dn_22:13.9	Iti ajjhattaṁ vā dhammesu dhammānupassī viharati, bahiddhā vā dhammesu dhammānupassī viharati, ajjhattabahiddhā vā dhammesu dhammānupassī viharati.	13	
PA_dn_22:13.10	Samudayadhammānupassī vā dhammesu viharati, vayadhammānupassī vā dhammesu viharati, samudayavayadhammānupassī vā dhammesu viharati.	13	
PA_dn_22:13.11	‘Atthi dhammā’ti vā panassa sati paccupaṭṭhitā hoti yāvadeva ñāṇamattāya paṭissatimattāya, anissito ca viharati, na ca kiñci loke upādiyati.	13	
PA_dn_22:13.12	Evampi kho, bhikkhave, bhikkhu dhammesu dhammānupassī viharati pañcasu nīvaraṇesu.	13	
PA_dn_22:13.13	Nīvaraṇapabbaṁ niṭṭhitaṁ.	13	
PA_dn_22:14.0	4.2. Dhammānupassanākhandhapabba	14	
PA_dn_22:14.1	Puna caparaṁ, bhikkhave, bhikkhu dhammesu dhammānupassī viharati pañcasu upādānakkhandhesu.	14	
PA_dn_22:14.2	Kathañca pana, bhikkhave, bhikkhu dhammesu dhammānupassī viharati pañcasu upādānakkhandhesu?	14	
PA_dn_22:14.3	Idha, bhikkhave, bhikkhu:	14	
PA_dn_22:14.4	‘iti rūpaṁ, iti rūpassa samudayo, iti rūpassa atthaṅgamo;	14	
PA_dn_22:14.5	iti vedanā, iti vedanāya samudayo, iti vedanāya atthaṅgamo;	14	
PA_dn_22:14.6	iti saññā, iti saññāya samudayo, iti saññāya atthaṅgamo;	14	
PA_dn_22:14.7	iti saṅkhārā, iti saṅkhārānaṁ samudayo, iti saṅkhārānaṁ atthaṅgamo,	14	
PA_dn_22:14.8	iti viññāṇaṁ, iti viññāṇassa samudayo, iti viññāṇassa atthaṅgamo’ti,	14	
PA_dn_22:14.9	iti ajjhattaṁ vā dhammesu dhammānupassī viharati, bahiddhā vā dhammesu dhammānupassī viharati, ajjhattabahiddhā vā dhammesu dhammānupassī viharati.	14	
PA_dn_22:14.10	Samudayadhammānupassī vā dhammesu viharati, vayadhammānupassī vā dhammesu viharati, samudayavayadhammānupassī vā dhammesu viharati.	14	
PA_dn_22:14.11	‘Atthi dhammā’ti vā panassa sati paccupaṭṭhitā hoti yāvadeva ñāṇamattāya paṭissatimattāya, anissito ca viharati, na ca kiñci loke upādiyati.	14	
PA_dn_22:14.12	Evampi kho, bhikkhave, bhikkhu dhammesu dhammānupassī viharati pañcasu upādānakkhandhesu.	14	
PA_dn_22:14.13	Khandhapabbaṁ niṭṭhitaṁ.	14	
PA_dn_22:15.0	4.3. Dhammānupassanāāyatanapabba	15	
PA_dn_22:15.1	Puna caparaṁ, bhikkhave, bhikkhu dhammesu dhammānupassī viharati chasu ajjhattikabāhiresu āyatanesu.	15	
PA_dn_22:15.2	Kathañca pana, bhikkhave, bhikkhu dhammesu dhammānupassī viharati chasu ajjhattikabāhiresu āyatanesu?	15	
PA_dn_22:15.3_0	Idha, bhikkhave, bhikkhu cakkhuñca pajānāti, rūpe ca pajānāti, yañca tadubhayaṁ paṭicca	15	
PA_dn_22:15.3_1	uppajjati saṁyojanaṁ tañca pajānāti, yathā ca anuppannassa saṁyojanassa uppādo hoti	15	
PA_dn_22:15.3_2	tañca pajānāti, yathā ca uppannassa saṁyojanassa pahānaṁ hoti tañca pajānāti, yathā	15	
PA_dn_22:15.3_3	ca pahīnassa saṁyojanassa āyatiṁ anuppādo hoti tañca pajānāti.	15	
PA_dn_22:15.4_0	Sotañca pajānāti, sadde ca pajānāti, yañca tadubhayaṁ paṭicca uppajjati saṁyojanaṁ	15	
PA_dn_22:15.4_1	tañca pajānāti, yathā ca anuppannassa saṁyojanassa uppādo hoti tañca pajānāti, yathā	15	
PA_dn_22:15.4_2	ca uppannassa saṁyojanassa pahānaṁ hoti tañca pajānāti, yathā ca pahīnassa saṁyojanassa	15	
PA_dn_22:15.4_3	āyatiṁ anuppādo hoti tañca pajānāti.	15	
PA_dn_22:15.5_0	Ghānañca pajānāti, gandhe ca pajānāti, yañca tadubhayaṁ paṭicca uppajjati saṁyojanaṁ	15	
PA_dn_22:15.5_1	tañca pajānāti, yathā ca anuppannassa saṁyojanassa uppādo hoti tañca pajānāti, yathā	15	
PA_dn_22:15.5_2	ca uppannassa saṁyojanassa pahānaṁ hoti tañca pajānāti, yathā ca pahīnassa saṁyojanassa	15	
PA_dn_22:15.5_3	āyatiṁ anuppādo hoti tañca pajānāti.	15	
PA_dn_22:15.6_0	Jivhañca pajānāti, rase ca pajānāti, yañca tadubhayaṁ paṭicca uppajjati saṁyojanaṁ	15	
PA_dn_22:15.6_1	tañca pajānāti, yathā ca anuppannassa saṁyojanassa uppādo hoti tañca pajānāti, yathā	15	
PA_dn_22:15.6_2	ca uppannassa saṁyojanassa pahānaṁ hoti tañca pajānāti, yathā ca pahīnassa saṁyojanassa	15	
PA_dn_22:15.6_3	āyatiṁ anuppādo hoti tañca pajānāti.	15	
PA_dn_22:15.7_0	Kāyañca pajānāti, phoṭṭhabbe ca pajānāti, yañca tadubhayaṁ paṭicca uppajjati saṁyojanaṁ	15	
PA_dn_22:15.7_1	tañca pajānāti, yathā ca anuppannassa saṁyojanassa uppādo hoti tañca pajānāti, yathā	15	
PA_dn_22:15.7_2	ca uppannassa saṁyojanassa pahānaṁ hoti tañca pajānāti, yathā ca pahīnassa saṁyojanassa	15	
PA_dn_22:15.7_3	āyatiṁ anuppādo hoti tañca pajānāti.	15	
PA_dn_22:15.8_0	Manañca pajānāti, dhamme ca pajānāti, yañca tadubhayaṁ paṭicca uppajjati saṁyojanaṁ	15	
PA_dn_22:15.8_1	tañca pajānāti, yathā ca anuppannassa saṁyojanassa uppādo hoti tañca pajānāti, yathā	15	
PA_dn_22:15.8_2	ca uppannassa saṁyojanassa pahānaṁ hoti tañca pajānāti, yathā ca pahīnassa saṁyojanassa	15	
PA_dn_22:15.8_3	āyatiṁ anuppādo hoti tañca pajānāti.	15	
PA_dn_22:15.9	Iti ajjhattaṁ vā dhammesu dhammānupassī viharati, bahiddhā vā dhammesu dhammānupassī viharati, ajjhattabahiddhā vā dhammesu dhammānupassī viharati.	15	
PA_dn_22:15.10	Samudayadhammānupassī vā dhammesu viharati, vayadhammānupassī vā dhammesu viharati, samudayavayadhammānupassī vā dhammesu viharati.	15	
PA_dn_22:15.11	‘Atthi dhammā’ti vā panassa sati paccupaṭṭhitā hoti yāvadeva ñāṇamattāya paṭissatimattāya, anissito ca viharati, na ca kiñci loke upādiyati.	15	
PA_dn_22:15.12	Evampi kho, bhikkhave, bhikkhu dhammesu dhammānupassī viharati chasu ajjhattikabāhiresu āyatanesu.	15	
PA_dn_22:15.13	Āyatanapabbaṁ niṭṭhitaṁ.	15	
PA_dn_22:16.0	4.4. Dhammānupassanābojjhaṅgapabba	16	
PA_dn_22:16.1	Puna caparaṁ, bhikkhave, bhikkhu dhammesu dhammānupassī viharati sattasu bojjhaṅgesu.	16	
PA_dn_22:16.2	Kathañca pana, bhikkhave, bhikkhu dhammesu dhammānupassī viharati sattasu bojjhaṅgesu?	16	
PA_dn_22:16.3_0	Idha, bhikkhave, bhikkhu santaṁ vā ajjhattaṁ satisambojjhaṅgaṁ ‘atthi me ajjhattaṁ	16	
PA_dn_22:16.3_1	satisambojjhaṅgo’ti pajānāti, asantaṁ vā ajjhattaṁ satisambojjhaṅgaṁ ‘natthi me ajjhattaṁ	16	
PA_dn_22:16.3_2	satisambojjhaṅgo’ti pajānāti, yathā ca anuppannassa satisambojjhaṅgassa uppādo hoti	16	
PA_dn_22:16.3_3	tañca pajānāti, yathā ca uppannassa satisambojjhaṅgassa bhāvanāya pāripūrī hoti tañca pajānāti.	16	
PA_dn_22:16.4_0	Santaṁ vā ajjhattaṁ dhammavicayasambojjhaṅgaṁ ‘atthi me ajjhattaṁ dhammavicayasambojjhaṅgo’ti	16	
PA_dn_22:16.4_1	pajānāti, asantaṁ vā ajjhattaṁ dhammavicayasambojjhaṅgaṁ ‘natthi me ajjhattaṁ dhammavicayasambojjhaṅgo’ti	16	
PA_dn_22:16.4_2	pajānāti, yathā ca anuppannassa dhammavicayasambojjhaṅgassa uppādo hoti tañca pajānāti,	16	
PA_dn_22:16.4_3	yathā ca uppannassa dhammavicayasambojjhaṅgassa bhāvanāya pāripūrī hoti tañca pajānāti.	16	
PA_dn_22:16.5_0	Santaṁ vā ajjhattaṁ vīriyasambojjhaṅgaṁ ‘atthi me ajjhattaṁ vīriyasambojjhaṅgo’ti	16	
PA_dn_22:16.5_1	pajānāti, asantaṁ vā ajjhattaṁ vīriyasambojjhaṅgaṁ ‘natthi me ajjhattaṁ vīriyasambojjhaṅgo’ti	16	
PA_dn_22:16.5_2	pajānāti, yathā ca anuppannassa vīriyasambojjhaṅgassa uppādo hoti tañca pajānāti,	16	
PA_dn_22:16.5_3	yathā ca uppannassa vīriyasambojjhaṅgassa bhāvanāya pāripūrī hoti tañca pajānāti.	16	
PA_dn_22:16.6_0	Santaṁ vā ajjhattaṁ pītisambojjhaṅgaṁ ‘atthi me ajjhattaṁ pītisambojjhaṅgo’ti pajānāti,	16	
PA_dn_22:16.6_1	asantaṁ vā ajjhattaṁ pītisambojjhaṅgaṁ ‘natthi me ajjhattaṁ pītisambojjhaṅgo’ti pajānāti,	16	
PA_dn_22:16.6_2	yathā ca anuppannassa pītisambojjhaṅgassa uppādo hoti tañca pajānāti, yathā ca uppannassa	16	
PA_dn_22:16.6_3	pītisambojjhaṅgassa bhāvanāya pāripūrī hoti tañca pajānāti.	16	
PA_dn_22:16.7_0	Santaṁ vā ajjhattaṁ passaddhisambojjhaṅgaṁ ‘atthi me ajjhattaṁ passaddhisambojjhaṅgo’ti	16	
PA_dn_22:16.7_1	pajānāti, asantaṁ vā ajjhattaṁ passaddhisambojjhaṅgaṁ ‘natthi me ajjhattaṁ passaddhisambojjhaṅgo’ti	16	
PA_dn_22:16.7_2	pajānāti, yathā ca anuppannassa passaddhisambojjhaṅgassa uppādo hoti tañca pajānāti,	16	
PA_dn_22:16.7_3	yathā ca uppannassa passaddhisambojjhaṅgassa bhāvanāya pāripūrī hoti tañca pajānāti.	16	
PA_dn_22:16.8_0	Santaṁ vā ajjhattaṁ samādhisambojjhaṅgaṁ ‘atthi me ajjhattaṁ samādhisambojjhaṅgo’ti	16	
PA_dn_22:16.8_1	pajānāti, asantaṁ vā ajjhattaṁ samādhisambojjhaṅgaṁ ‘natthi me ajjhattaṁ samādhisambojjhaṅgo’ti	16	
PA_dn_22:16.8_2	pajānāti, yathā ca anuppannassa samādhisambojjhaṅgassa uppādo hoti tañca pajānāti,	16	
PA_dn_22:16.8_3	yathā ca uppannassa samādhisambojjhaṅgassa bhāvanāya pāripūrī hoti tañca pajānāti.	16	
PA_dn_22:16.9_0	Santaṁ vā ajjhattaṁ upekkhāsambojjhaṅgaṁ ‘atthi me ajjhattaṁ upekkhāsambojjhaṅgo’ti	16	
PA_dn_22:16.9_1	pajānāti, asantaṁ vā ajjhattaṁ upekkhāsambojjhaṅgaṁ ‘natthi me ajjhattaṁ upekkhāsambojjhaṅgo’ti	16	
PA_dn_22:16.9_2	pajānāti, yathā ca anuppannassa upekkhāsambojjhaṅgassa uppādo hoti tañca pajānāti,	16	
PA_dn_22:16.9_3	yathā ca uppannassa upekkhāsambojjhaṅgassa bhāvanāya pāripūrī hoti tañca pajānāti.	16	
PA_dn_22:16.10	Iti ajjhattaṁ vā dhammesu dhammānupassī viharati, bahiddhā vā dhammesu dhammānupassī viharati, ajjhattabahiddhā vā dhammesu dhammānupassī viharati.	16	
PA_dn_22:16.11	Samudayadhammānupassī vā dhammesu viharati, vayadhammānupassī vā dhammesu viharati, samudayavayadhammānupassī vā dhammesu viharati.	16	
PA_dn_22:16.12	‘Atthi dhammā’ti vā panassa sati paccupaṭṭhitā hoti yāvadeva ñāṇamattāya paṭissatimattāya, anissito ca viharati, na ca kiñci loke upādiyati.	16	
PA_dn_22:16.13	Evampi kho, bhikkhave, bhikkhu dhammesu dhammānupassī viharati sattasu bojjhaṅgesu.	16	
PA_dn_22:16.14	Bojjhaṅgapabbaṁ niṭṭhitaṁ.	16	
PA_dn_22:17.0	4.5. Dhammānupassanāsaccapabba	17	
PA_dn_22:17.1	Puna caparaṁ, bhikkhave, bhikkhu dhammesu dhammānupassī viharati catūsu ariyasaccesu.	17	
PA_dn_22:17.2	Kathañca pana, bhikkhave, bhikkhu dhammesu dhammānupassī viharati catūsu ariyasaccesu?	17	
PA_dn_22:17.3_0	Idha, bhikkhave, bhikkhu ‘idaṁ dukkhan’ti yathābhūtaṁ pajānāti, ‘ayaṁ dukkhasamudayo’ti	17	
PA_dn_22:17.3_1	yathābhūtaṁ pajānāti, ‘ayaṁ dukkhanirodho’ti yathābhūtaṁ pajānāti, ‘ayaṁ dukkhanirodhagāminī	17	
PA_dn_22:17.3_2	paṭipadā’ti yathābhūtaṁ pajānāti.	17	
PA_dn_22:17.4	Paṭhamabhāṇavāro niṭṭhito.	17	
PA_dn_22:18.0	4.5.1. Dukkhasaccaniddesa	18	
PA_dn_22:18.1	Katamañca, bhikkhave, dukkhaṁ ariyasaccaṁ?	18	
PA_dn_22:18.2_0	Jātipi dukkhā, jarāpi dukkhā, maraṇampi dukkhaṁ, sokaparidevadukkhadomanassupāyāsāpi	18	
PA_dn_22:18.2_1	dukkhā, appiyehi sampayogopi dukkho, piyehi vippayogopi dukkho, yampicchaṁ na labhati	18	
PA_dn_22:18.2_2	tampi dukkhaṁ, saṅkhittena pañcupādānakkhandhā dukkhā.	18	
PA_dn_22:18.3	Katamā ca, bhikkhave, jāti?	18	
PA_dn_22:18.4	Yā tesaṁ tesaṁ sattānaṁ tamhi tamhi sattanikāye jāti sañjāti okkanti abhinibbatti khandhānaṁ pātubhāvo āyatanānaṁ paṭilābho,	18	
PA_dn_22:18.5	ayaṁ vuccati, bhikkhave, jāti.	18	
PA_dn_22:18.6	Katamā ca, bhikkhave, jarā?	18	
PA_dn_22:18.7	Yā tesaṁ tesaṁ sattānaṁ tamhi tamhi sattanikāye jarā jīraṇatā khaṇḍiccaṁ pāliccaṁ valittacatā āyuno saṁhāni indriyānaṁ paripāko,	18	
PA_dn_22:18.8	ayaṁ vuccati, bhikkhave, jarā.	18	
PA_dn_22:18.9	Katamañca, bhikkhave, maraṇaṁ?	18	
PA_dn_22:18.10	Yaṁ tesaṁ tesaṁ sattānaṁ tamhā tamhā sattanikāyā cuti cavanatā bhedo antaradhānaṁ maccu maraṇaṁ kālakiriyā khandhānaṁ bhedo kaḷevarassa nikkhepo jīvitindriyassupacchedo,	18	
PA_dn_22:18.11	idaṁ vuccati, bhikkhave, maraṇaṁ.	18	
PA_dn_22:18.12	Katamo ca, bhikkhave, soko?	18	
PA_dn_22:18.13	Yo kho, bhikkhave, aññataraññatarena byasanena samannāgatassa aññataraññatarena dukkhadhammena phuṭṭhassa soko socanā socitattaṁ antosoko antoparisoko,	18	
PA_dn_22:18.14	ayaṁ vuccati, bhikkhave, soko.	18	
PA_dn_22:18.15	Katamo ca, bhikkhave, paridevo?	18	
PA_dn_22:18.16	Yo kho, bhikkhave, aññataraññatarena byasanena samannāgatassa aññataraññatarena dukkhadhammena phuṭṭhassa ādevo paridevo ādevanā paridevanā ādevitattaṁ paridevitattaṁ,	18	
PA_dn_22:18.17	ayaṁ vuccati, bhikkhave, paridevo.	18	
PA_dn_22:18.18	Katamañca, bhikkhave, dukkhaṁ?	18	
PA_dn_22:18.19	Yaṁ kho, bhikkhave, kāyikaṁ dukkhaṁ kāyikaṁ asātaṁ kāyasamphassajaṁ dukkhaṁ asātaṁ vedayitaṁ,	18	
PA_dn_22:18.20	idaṁ vuccati, bhikkhave, dukkhaṁ.	18	
PA_dn_22:18.21	Katamañca, bhikkhave, domanassaṁ?	18	
PA_dn_22:18.22	Yaṁ kho, bhikkhave, cetasikaṁ dukkhaṁ cetasikaṁ asātaṁ manosamphassajaṁ dukkhaṁ asātaṁ vedayitaṁ,	18	
PA_dn_22:18.23	idaṁ vuccati, bhikkhave, domanassaṁ.	18	
PA_dn_22:18.24	Katamo ca, bhikkhave, upāyāso?	18	
PA_dn_22:18.25	Yo kho, bhikkhave, aññataraññatarena byasanena samannāgatassa aññataraññatarena dukkhadhammena phuṭṭhassa āyāso upāyāso āyāsitattaṁ upāyāsitattaṁ,	18	
PA_dn_22:18.26	ayaṁ vuccati, bhikkhave, upāyāso.	18	
PA_dn_22:18.27	Katamo ca, bhikkhave, appiyehi sampayogo dukkho?	18	
PA_dn_22:18.28_0	Idha yassa te honti aniṭṭhā akantā amanāpā rūpā saddā gandhā rasā phoṭṭhabbā dhammā,	18	
PA_dn_22:18.28_1	ye vā panassa te honti anatthakāmā ahitakāmā aphāsukakāmā ayogakkhemakāmā, yā tehi	18	
PA_dn_22:18.28_2	saddhiṁ saṅgati samāgamo samodhānaṁ missībhāvo,	18	
PA_dn_22:18.29	ayaṁ vuccati, bhikkhave, appiyehi sampayogo dukkho.	18	
PA_dn_22:18.30	Katamo ca, bhikkhave, piyehi vippayogo dukkho?	18	
PA_dn_22:18.31_0	Idha yassa te honti iṭṭhā kantā manāpā rūpā saddā gandhā rasā phoṭṭhabbā dhammā,	18	
PA_dn_22:18.31_1	ye vā panassa te honti atthakāmā hitakāmā phāsukakāmā yogakkhemakāmā mātā vā pitā	18	
PA_dn_22:18.31_2	vā bhātā vā bhaginī vā mittā vā amaccā vā ñātisālohitā vā, yā tehi saddhiṁ asaṅgati	18	
PA_dn_22:18.31_3	asamāgamo asamodhānaṁ amissībhāvo,	18	
PA_dn_22:18.32	ayaṁ vuccati, bhikkhave, piyehi vippayogo dukkho.	18	
PA_dn_22:18.33	Katamañca, bhikkhave, yampicchaṁ na labhati tampi dukkhaṁ?	18	
PA_dn_22:18.34	Jātidhammānaṁ, bhikkhave, sattānaṁ evaṁ icchā uppajjati:	18	
PA_dn_22:18.35	‘aho vata mayaṁ na jātidhammā assāma, na ca vata no jāti āgaccheyyā’ti.	18	
PA_dn_22:18.36	Na kho panetaṁ icchāya pattabbaṁ,	18	
PA_dn_22:18.37	idampi yampicchaṁ na labhati tampi dukkhaṁ.	18	
PA_dn_22:18.38	Jarādhammānaṁ, bhikkhave, sattānaṁ evaṁ icchā uppajjati:	18	
PA_dn_22:18.39	‘aho vata mayaṁ na jarādhammā assāma, na ca vata no jarā āgaccheyyā’ti.	18	
PA_dn_22:18.40	Na kho panetaṁ icchāya pattabbaṁ, idampi yampicchaṁ na labhati tampi dukkhaṁ.	18	
PA_dn_22:18.41	Byādhidhammānaṁ, bhikkhave, sattānaṁ evaṁ icchā uppajjati ‘aho vata mayaṁ na byādhidhammā assāma, na ca vata no byādhi āgaccheyyā’ti.	18	
PA_dn_22:18.42	Na kho panetaṁ icchāya pattabbaṁ, idampi yampicchaṁ na labhati tampi dukkhaṁ.	18	
PA_dn_22:18.43	Maraṇadhammānaṁ, bhikkhave, sattānaṁ evaṁ icchā uppajjati ‘aho vata mayaṁ na maraṇadhammā assāma, na ca vata no maraṇaṁ āgaccheyyā’ti.	18	
PA_dn_22:18.44	Na kho panetaṁ icchāya pattabbaṁ, idampi yampicchaṁ na labhati tampi dukkhaṁ.	18	
PA_dn_22:18.45_0	Sokaparidevadukkhadomanassupāyāsadhammānaṁ, bhikkhave, sattānaṁ evaṁ icchā uppajjati	18	
PA_dn_22:18.45_1	‘aho vata mayaṁ na sokaparidevadukkhadomanassupāyāsadhammā assāma, na ca vata no	18	
PA_dn_22:18.45_2	sokaparidevadukkhadomanassupāyāsaā āgaccheyyun’ti.	18	
PA_dn_22:18.46	Na kho panetaṁ icchāya pattabbaṁ,	18	
PA_dn_22:18.47	idampi yampicchaṁ na labhati tampi dukkhaṁ.	18	
PA_dn_22:18.48	Katame ca, bhikkhave, saṅkhittena pañcupādānakkhandhā dukkhā?	18	
PA_dn_22:18.49	Seyyathidaṁ—rūpupādānakkhandho, vedanupādānakkhandho, saññupādānakkhandho, saṅkhārupādānakkhandho, viññāṇupādānakkhandho.	18	
PA_dn_22:18.50	Ime vuccanti, bhikkhave, saṅkhittena pañcupādānakkhandhā dukkhā.	18	
PA_dn_22:18.51	Idaṁ vuccati, bhikkhave, dukkhaṁ ariyasaccaṁ.	18	
PA_dn_22:19.0	4.5.2. Samudayasaccaniddesa	19	
PA_dn_22:19.1	Katamañca, bhikkhave, dukkhasamudayaṁ ariyasaccaṁ?	19	
PA_dn_22:19.2	Yāyaṁ taṇhā ponobbhavikā nandīrāgasahagatā tatratatrābhinandinī, seyyathidaṁ—	19	
PA_dn_22:19.3	kāmataṇhā bhavataṇhā vibhavataṇhā.	19	
PA_dn_22:19.4	Sā kho panesā, bhikkhave, taṇhā kattha uppajjamānā uppajjati, kattha nivisamānā nivisati?	19	
PA_dn_22:19.5	Yaṁ loke piyarūpaṁ sātarūpaṁ, etthesā taṇhā uppajjamānā uppajjati, ettha nivisamānā nivisati.	19	
PA_dn_22:19.6	Kiñca loke piyarūpaṁ sātarūpaṁ?	19	
PA_dn_22:19.7	Cakkhu loke piyarūpaṁ sātarūpaṁ, etthesā taṇhā uppajjamānā uppajjati, ettha nivisamānā nivisati.	19	
PA_dn_22:19.8	Sotaṁ loke …pe…	19	
PA_dn_22:19.9	ghānaṁ loke …	19	
PA_dn_22:19.10	jivhā loke …	19	
PA_dn_22:19.11	kāyo loke …	19	
PA_dn_22:19.12	mano loke piyarūpaṁ sātarūpaṁ, etthesā taṇhā uppajjamānā uppajjati, ettha nivisamānā nivisati.	19	
PA_dn_22:19.13	Rūpā loke …	19	
PA_dn_22:19.14	saddā loke …	19	
PA_dn_22:19.15	gandhā loke …	19	
PA_dn_22:19.16	rasā loke …	19	
PA_dn_22:19.17	phoṭṭhabbā loke …	19	
PA_dn_22:19.18	dhammā loke piyarūpaṁ sātarūpaṁ, etthesā taṇhā uppajjamānā uppajjati, ettha nivisamānā nivisati.	19	
PA_dn_22:19.19	Cakkhuviññāṇaṁ loke …	19	
PA_dn_22:19.20	sotaviññāṇaṁ loke …	19	
PA_dn_22:19.21	ghānaviññāṇaṁ loke …	19	
PA_dn_22:19.22	jivhāviññāṇaṁ loke …	19	
PA_dn_22:19.23	kāyaviññāṇaṁ loke …	19	
PA_dn_22:19.24	manoviññāṇaṁ loke piyarūpaṁ sātarūpaṁ, etthesā taṇhā uppajjamānā uppajjati, ettha nivisamānā nivisati.	19	
PA_dn_22:19.25	Cakkhusamphasso loke …	19	
PA_dn_22:19.26	sotasamphasso loke …	19	
PA_dn_22:19.27	ghānasamphasso loke …	19	
PA_dn_22:19.28	jivhāsamphasso loke …	19	
PA_dn_22:19.29	kāyasamphasso loke …	19	
PA_dn_22:19.30	manosamphasso loke piyarūpaṁ sātarūpaṁ, etthesā taṇhā uppajjamānā uppajjati, ettha nivisamānā nivisati.	19	
PA_dn_22:19.31	Cakkhusamphassajā vedanā loke …	19	
PA_dn_22:19.32	sotasamphassajā vedanā loke …	19	
PA_dn_22:19.33	ghānasamphassajā vedanā loke …	19	
PA_dn_22:19.34	jivhāsamphassajā vedanā loke …	19	
PA_dn_22:19.35	kāyasamphassajā vedanā loke …	19	
PA_dn_22:19.36	manosamphassajā vedanā loke piyarūpaṁ sātarūpaṁ, etthesā taṇhā uppajjamānā uppajjati, ettha nivisamānā nivisati.	19	
PA_dn_22:19.37	Rūpasaññā loke …	19	
PA_dn_22:19.38	saddasaññā loke …	19	
PA_dn_22:19.39	gandhasaññā loke …	19	
PA_dn_22:19.40	rasasaññā loke …	19	
PA_dn_22:19.41	phoṭṭhabbasaññā loke …	19	
PA_dn_22:19.42	dhammasaññā loke piyarūpaṁ sātarūpaṁ, etthesā taṇhā uppajjamānā uppajjati, ettha nivisamānā nivisati.	19	
PA_dn_22:19.43	Rūpasañcetanā loke …	19	
PA_dn_22:19.44	saddasañcetanā loke …	19	
PA_dn_22:19.45	gandhasañcetanā loke …	19	
PA_dn_22:19.46	rasasañcetanā loke …	19	
PA_dn_22:19.47	phoṭṭhabbasañcetanā loke …	19	
PA_dn_22:19.48	dhammasañcetanā loke piyarūpaṁ sātarūpaṁ, etthesā taṇhā uppajjamānā uppajjati, ettha nivisamānā nivisati.	19	
PA_dn_22:19.49	Rūpataṇhā loke …	19	
PA_dn_22:19.50	saddataṇhā loke …	19	
PA_dn_22:19.51	gandhataṇhā loke …	19	
PA_dn_22:19.52	rasataṇhā loke …	19	
PA_dn_22:19.53	phoṭṭhabbataṇhā loke …	19	
PA_dn_22:19.54	dhammataṇhā loke piyarūpaṁ sātarūpaṁ, etthesā taṇhā uppajjamānā uppajjati, ettha nivisamānā nivisati.	19	
PA_dn_22:19.55	Rūpavitakko loke …	19	
PA_dn_22:19.56	saddavitakko loke …	19	
PA_dn_22:19.57	gandhavitakko loke …	19	
PA_dn_22:19.58	rasavitakko loke …	19	
PA_dn_22:19.59	phoṭṭhabbavitakko loke …	19	
PA_dn_22:19.60	dhammavitakko loke piyarūpaṁ sātarūpaṁ, etthesā taṇhā uppajjamānā uppajjati, ettha nivisamānā nivisati.	19	
PA_dn_22:19.61	Rūpavicāro loke …	19	
PA_dn_22:19.62	saddavicāro loke …	19	
PA_dn_22:19.63	gandhavicāro loke …	19	
PA_dn_22:19.64	rasavicāro loke …	19	
PA_dn_22:19.65	phoṭṭhabbavicāro loke …	19	
PA_dn_22:19.66	dhammavicāro loke piyarūpaṁ sātarūpaṁ, etthesā taṇhā uppajjamānā uppajjati, ettha nivisamānā nivisati.	19	
PA_dn_22:19.67	Idaṁ vuccati, bhikkhave, dukkhasamudayaṁ ariyasaccaṁ.	19	
PA_dn_22:20.0	4.5.3. Nirodhasaccaniddesa	20	
PA_dn_22:20.1	Katamañca, bhikkhave, dukkhanirodhaṁ ariyasaccaṁ?	20	
PA_dn_22:20.2	Yo tassāyeva taṇhāya asesavirāganirodho cāgo paṭinissaggo mutti anālayo.	20	
PA_dn_22:20.3	Sā kho panesā, bhikkhave, taṇhā kattha pahīyamānā pahīyati, kattha nirujjhamānā nirujjhati?	20	
PA_dn_22:20.4	Yaṁ loke piyarūpaṁ sātarūpaṁ, etthesā taṇhā pahīyamānā pahīyati, ettha nirujjhamānā nirujjhati.	20	
PA_dn_22:20.5	Kiñca loke piyarūpaṁ sātarūpaṁ?	20	
PA_dn_22:20.6	Cakkhu loke piyarūpaṁ sātarūpaṁ, etthesā taṇhā pahīyamānā pahīyati, ettha nirujjhamānā nirujjhati.	20	
PA_dn_22:20.7	Sotaṁ loke …pe…	20	
PA_dn_22:20.8	ghānaṁ loke …	20	
PA_dn_22:20.9	jivhā loke …	20	
PA_dn_22:20.10	kāyo loke …	20	
PA_dn_22:20.11	mano loke piyarūpaṁ sātarūpaṁ, etthesā taṇhā pahīyamānā pahīyati, ettha nirujjhamānā nirujjhati.	20	
PA_dn_22:20.12	Rūpā loke …	20	
PA_dn_22:20.13	saddā loke …	20	
PA_dn_22:20.14	gandhā loke …	20	
PA_dn_22:20.15	rasā loke …	20	
PA_dn_22:20.16	phoṭṭhabbā loke …	20	
PA_dn_22:20.17	dhammā loke piyarūpaṁ sātarūpaṁ, etthesā taṇhā pahīyamānā pahīyati, ettha nirujjhamānā nirujjhati.	20	
PA_dn_22:20.18	Cakkhuviññāṇaṁ loke …	20	
PA_dn_22:20.19	sotaviññāṇaṁ loke …	20	
PA_dn_22:20.20	ghānaviññāṇaṁ loke …	20	
PA_dn_22:20.21	jivhāviññāṇaṁ loke …	20	
PA_dn_22:20.22	kāyaviññāṇaṁ loke …	20	
PA_dn_22:20.23	manoviññāṇaṁ loke piyarūpaṁ sātarūpaṁ, etthesā taṇhā pahīyamānā pahīyati, ettha nirujjhamānā nirujjhati.	20	
PA_dn_22:20.24	Cakkhusamphasso loke …	20	
PA_dn_22:20.25	sotasamphasso loke …	20	
PA_dn_22:20.26	ghānasamphasso loke …	20	
PA_dn_22:20.27	jivhāsamphasso loke …	20	
PA_dn_22:20.28	kāyasamphasso loke …	20	
PA_dn_22:20.29	manosamphasso loke piyarūpaṁ sātarūpaṁ, etthesā taṇhā pahīyamānā pahīyati, ettha nirujjhamānā nirujjhati.	20	
PA_dn_22:20.30	Cakkhusamphassajā vedanā loke …	20	
PA_dn_22:20.31	sotasamphassajā vedanā loke …	20	
PA_dn_22:20.32	ghānasamphassajā vedanā loke …	20	
PA_dn_22:20.33	jivhāsamphassajā vedanā loke …	20	
PA_dn_22:20.34	kāyasamphassajā vedanā loke …	20	
PA_dn_22:20.35	manosamphassajā vedanā loke piyarūpaṁ sātarūpaṁ, etthesā taṇhā pahīyamānā pahīyati, ettha nirujjhamānā nirujjhati.	20	
PA_dn_22:20.36	Rūpasaññā loke …	20	
PA_dn_22:20.37	saddasaññā loke …	20	
PA_dn_22:20.38	gandhasaññā loke …	20	
PA_dn_22:20.39	rasasaññā loke …	20	
PA_dn_22:20.40	phoṭṭhabbasaññā loke …	20	
PA_dn_22:20.41	dhammasaññā loke piyarūpaṁ sātarūpaṁ, etthesā taṇhā pahīyamānā pahīyati, ettha nirujjhamānā nirujjhati.	20	
PA_dn_22:20.42	Rūpasañcetanā loke …	20	
PA_dn_22:20.43	saddasañcetanā loke …	20	
PA_dn_22:20.44	gandhasañcetanā loke …	20	
PA_dn_22:20.45	rasasañcetanā loke …	20	
PA_dn_22:20.46	phoṭṭhabbasañcetanā loke …	20	
PA_dn_22:20.47	dhammasañcetanā loke piyarūpaṁ sātarūpaṁ, etthesā taṇhā pahīyamānā pahīyati, ettha nirujjhamānā nirujjhati.	20	
PA_dn_22:20.48	Rūpataṇhā loke …	20	
PA_dn_22:20.49	saddataṇhā loke …	20	
PA_dn_22:20.50	gandhataṇhā loke …	20	
PA_dn_22:20.51	rasataṇhā loke …	20	
PA_dn_22:20.52	phoṭṭhabbataṇhā loke …	20	
PA_dn_22:20.53	dhammataṇhā loke piyarūpaṁ sātarūpaṁ, etthesā taṇhā pahīyamānā pahīyati, ettha nirujjhamānā nirujjhati.	20	
PA_dn_22:20.54	Rūpavitakko loke …	20	
PA_dn_22:20.55	saddavitakko loke …	20	
PA_dn_22:20.56	gandhavitakko loke …	20	
PA_dn_22:20.57	rasavitakko loke …	20	
PA_dn_22:20.58	phoṭṭhabbavitakko loke …	20	
PA_dn_22:20.59	dhammavitakko loke piyarūpaṁ sātarūpaṁ, etthesā taṇhā pahīyamānā pahīyati, ettha nirujjhamānā nirujjhati.	20	
PA_dn_22:20.60	Rūpavicāro loke …	20	
PA_dn_22:20.61	saddavicāro loke …	20	
PA_dn_22:20.62	gandhavicāro loke …	20	
PA_dn_22:20.63	rasavicāro loke …	20	
PA_dn_22:20.64	phoṭṭhabbavicāro loke …	20	
PA_dn_22:20.65	dhammavicāro loke piyarūpaṁ sātarūpaṁ, etthesā taṇhā pahīyamānā pahīyati, ettha nirujjhamānā nirujjhati.	20	
PA_dn_22:20.66	Idaṁ vuccati, bhikkhave, dukkhanirodhaṁ ariyasaccaṁ.	20	
PA_dn_22:21.0	4.5.4. Maggasaccaniddesa	21	
PA_dn_22:21.1	Katamañca, bhikkhave, dukkhanirodhagāminī paṭipadā ariyasaccaṁ?	21	
PA_dn_22:21.2	Ayameva ariyo aṭṭhaṅgiko maggo seyyathidaṁ—	21	
PA_dn_22:21.3	sammādiṭṭhi sammāsaṅkappo sammāvācā sammākammanto sammāājīvo sammāvāyāmo sammāsati sammāsamādhi.	21	
PA_dn_22:21.4	Katamā ca, bhikkhave, sammādiṭṭhi?	21	
PA_dn_22:21.5	Yaṁ kho, bhikkhave, dukkhe ñāṇaṁ, dukkhasamudaye ñāṇaṁ, dukkhanirodhe ñāṇaṁ, dukkhanirodhagāminiyā paṭipadāya ñāṇaṁ.	21	
PA_dn_22:21.6	Ayaṁ vuccati, bhikkhave, sammādiṭṭhi.	21	
PA_dn_22:21.7	Katamo ca, bhikkhave, sammāsaṅkappo?	21	
PA_dn_22:21.8	Nekkhammasaṅkappo abyāpādasaṅkappo avihiṁsāsaṅkappo.	21	
PA_dn_22:21.9	Ayaṁ vuccati, bhikkhave, sammāsaṅkappo.	21	
PA_dn_22:21.10	Katamā ca, bhikkhave, sammāvācā?	21	
PA_dn_22:21.11	Musāvādā veramaṇī pisuṇāya vācāya veramaṇī pharusāya vācāya veramaṇī samphappalāpā veramaṇī.	21	
PA_dn_22:21.12	Ayaṁ vuccati, bhikkhave, sammāvācā.	21	
PA_dn_22:21.13	Katamo ca, bhikkhave, sammākammanto?	21	
PA_dn_22:21.14	Pāṇātipātā veramaṇī adinnādānā veramaṇī kāmesumicchācārā veramaṇī.	21	
PA_dn_22:21.15	Ayaṁ vuccati, bhikkhave, sammākammanto.	21	
PA_dn_22:21.16	Katamo ca, bhikkhave, sammāājīvo?	21	
PA_dn_22:21.17	Idha, bhikkhave, ariyasāvako micchāājīvaṁ pahāya sammāājīvena jīvitaṁ kappeti.	21	
PA_dn_22:21.18	Ayaṁ vuccati, bhikkhave, sammāājīvo.	21	
PA_dn_22:21.19	Katamo ca, bhikkhave, sammāvāyāmo?	21	
PA_dn_22:21.20	Idha, bhikkhave, bhikkhu anuppannānaṁ pāpakānaṁ akusalānaṁ dhammānaṁ anuppādāya chandaṁ janeti vāyamati vīriyaṁ ārabhati cittaṁ paggaṇhāti padahati;	21	
PA_dn_22:21.21	uppannānaṁ pāpakānaṁ akusalānaṁ dhammānaṁ pahānāya chandaṁ janeti vāyamati vīriyaṁ ārabhati cittaṁ paggaṇhāti padahati;	21	
PA_dn_22:21.22	anuppannānaṁ kusalānaṁ dhammānaṁ uppādāya chandaṁ janeti vāyamati vīriyaṁ ārabhati cittaṁ paggaṇhāti padahati;	21	
PA_dn_22:21.23	uppannānaṁ kusalānaṁ dhammānaṁ ṭhitiyā asammosāya bhiyyobhāvāya vepullāya bhāvanāya pāripūriyā chandaṁ janeti vāyamati vīriyaṁ ārabhati cittaṁ paggaṇhāti padahati.	21	
PA_dn_22:21.24	Ayaṁ vuccati, bhikkhave, sammāvāyāmo.	21	
PA_dn_22:21.25	Katamā ca, bhikkhave, sammāsati?	21	
PA_dn_22:21.26	Idha, bhikkhave, bhikkhu kāye kāyānupassī viharati ātāpī sampajāno satimā vineyya loke abhijjhādomanassaṁ;	21	
PA_dn_22:21.27	vedanāsu vedanānupassī viharati ātāpī sampajāno satimā vineyya loke abhijjhādomanassaṁ;	21	
PA_dn_22:21.28	citte cittānupassī viharati ātāpī sampajāno satimā vineyya loke abhijjhādomanassaṁ;	21	
PA_dn_22:21.29	dhammesu dhammānupassī viharati ātāpī sampajāno satimā vineyya loke abhijjhādomanassaṁ.	21	
PA_dn_22:21.30	Ayaṁ vuccati, bhikkhave, sammāsati.	21	
PA_dn_22:21.31	Katamo ca, bhikkhave, sammāsamādhi?	21	
PA_dn_22:21.32	Idha, bhikkhave, bhikkhu vivicceva kāmehi vivicca akusalehi dhammehi savitakkaṁ savicāraṁ vivekajaṁ pītisukhaṁ paṭhamaṁ jhānaṁ upasampajja viharati.	21	
PA_dn_22:21.33	Vitakkavicārānaṁ vūpasamā ajjhattaṁ sampasādanaṁ cetaso ekodibhāvaṁ avitakkaṁ avicāraṁ samādhijaṁ pītisukhaṁ dutiyaṁ jhānaṁ upasampajja viharati.	21	
PA_dn_22:21.34_0	Pītiyā ca virāgā upekkhako ca viharati, sato ca sampajāno, sukhañca kāyena paṭisaṁvedeti,	21	
PA_dn_22:21.34_1	yaṁ taṁ ariyā ācikkhanti ‘upekkhako satimā sukhavihārī’ti tatiyaṁ jhānaṁ upasampajja viharati.	21	
PA_dn_22:21.35	Sukhassa ca pahānā dukkhassa ca pahānā pubbeva somanassadomanassānaṁ atthaṅgamā adukkhamasukhaṁ upekkhāsatipārisuddhiṁ catutthaṁ jhānaṁ upasampajja viharati.	21	
PA_dn_22:21.36	Ayaṁ vuccati, bhikkhave, sammāsamādhi.	21	
PA_dn_22:21.37	Idaṁ vuccati, bhikkhave, dukkhanirodhagāminī paṭipadā ariyasaccaṁ.	21	
PA_dn_22:21.38	Iti ajjhattaṁ vā dhammesu dhammānupassī viharati, bahiddhā vā dhammesu dhammānupassī viharati, ajjhattabahiddhā vā dhammesu dhammānupassī viharati.	21	
PA_dn_22:21.39	Samudayadhammānupassī vā dhammesu viharati, vayadhammānupassī vā dhammesu viharati, samudayavayadhammānupassī vā dhammesu viharati.	21	
PA_dn_22:21.40	‘Atthi dhammā’ti vā panassa sati paccupaṭṭhitā hoti yāvadeva ñāṇamattāya paṭissatimattāya anissito ca viharati, na ca kiñci loke upādiyati.	21	
PA_dn_22:21.41	Evampi kho, bhikkhave, bhikkhu dhammesu dhammānupassī viharati catūsu ariyasaccesu.	21	
PA_dn_22:21.42	Saccapabbaṁ niṭṭhitaṁ.	21	
PA_dn_22:21.43	Dhammānupassanā niṭṭhitā.	21	
PA_dn_22:22.1	Yo hi koci, bhikkhave, ime cattāro satipaṭṭhāne evaṁ bhāveyya sattavassāni, tassa dvinnaṁ phalānaṁ aññataraṁ phalaṁ pāṭikaṅkhaṁ	22	
PA_dn_22:22.2	diṭṭheva dhamme aññā; sati vā upādisese anāgāmitā.	22	
PA_dn_22:22.3	Tiṭṭhantu, bhikkhave, sattavassāni.	22	
PA_dn_22:22.4	Yo hi koci, bhikkhave, ime cattāro satipaṭṭhāne evaṁ bhāveyya cha vassāni …pe…	22	
PA_dn_22:22.5	pañca vassāni …	22	
PA_dn_22:22.6	cattāri vassāni …	22	
PA_dn_22:22.7	tīṇi vassāni …	22	
PA_dn_22:22.8	dve vassāni …	22	
PA_dn_22:22.9	ekaṁ vassaṁ …	22	
PA_dn_22:22.10	tiṭṭhatu, bhikkhave, ekaṁ vassaṁ.	22	
PA_dn_22:22.11	Yo hi koci, bhikkhave, ime cattāro satipaṭṭhāne evaṁ bhāveyya sattamāsāni, tassa dvinnaṁ phalānaṁ aññataraṁ phalaṁ pāṭikaṅkhaṁ	22	
PA_dn_22:22.12	diṭṭheva dhamme aññā; sati vā upādisese anāgāmitā.	22	
PA_dn_22:22.13	Tiṭṭhantu, bhikkhave, satta māsāni.	22	
PA_dn_22:22.14	Yo hi koci, bhikkhave, ime cattāro satipaṭṭhāne evaṁ bhāveyya cha māsāni …pe…	22	
PA_dn_22:22.15	pañca māsāni …	22	
PA_dn_22:22.16	cattāri māsāni …	22	
PA_dn_22:22.17	tīṇi māsāni …	22	
PA_dn_22:22.18	dve māsāni …	22	
PA_dn_22:22.19	ekaṁ māsaṁ …	22	
PA_dn_22:22.20	aḍḍhamāsaṁ …	22	
PA_dn_22:22.21	tiṭṭhatu, bhikkhave, aḍḍhamāso.	22	
PA_dn_22:22.22	Yo hi koci, bhikkhave, ime cattāro satipaṭṭhāne evaṁ bhāveyya sattāhaṁ, tassa dvinnaṁ phalānaṁ aññataraṁ phalaṁ pāṭikaṅkhaṁ	22	
PA_dn_22:22.23	diṭṭheva dhamme aññā; sati vā upādisese anāgāmitāti.	22	
PA_dn_22:22.24_0	Ekāyano ayaṁ, bhikkhave, maggo sattānaṁ visuddhiyā sokaparidevānaṁ samatikkamāya	22	
PA_dn_22:22.24_1	dukkhadomanassānaṁ atthaṅgamāya ñāyassa adhigamāya nibbānassa sacchikiriyāya yadidaṁ	22	
PA_dn_22:22.24_2	cattāro satipaṭṭhānāti.	22	
PA_dn_22:22.25	Iti yaṁ taṁ vuttaṁ, idametaṁ paṭicca vuttan”ti.	22	
PA_dn_22:22.26	Idamavoca bhagavā.	22	
PA_dn_22:22.27	Attamanā te bhikkhū bhagavato bhāsitaṁ abhinandunti.	22	
PA_dn_22:22.28	Mahāsatipaṭṭhānasuttaṁ niṭṭhitaṁ navamaṁ.	22	
