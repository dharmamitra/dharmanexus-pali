segmentnr	original	folio	analyzed
PA_sn_36:1.0.1	Saṁyutta Nikāya 36.1	1	
PA_sn_36:1.0.2	1. Sagāthāvagga	1	
PA_sn_36:1.0.3	Samādhisutta	1	
PA_sn_36:1.1.1	“Tisso imā, bhikkhave, vedanā.	1	
PA_sn_36:1.1.2	Katamā tisso?	1	
PA_sn_36:1.1.3	Sukhā vedanā, dukkhā vedanā, adukkhamasukhā vedanā—	1	
PA_sn_36:1.1.4	imā kho, bhikkhave, tisso vedanāti.	1	
PA_sn_36:1.2.1	Samāhito sampajāno,	1	
PA_sn_36:1.2.2	sato buddhassa sāvako;	1	
PA_sn_36:1.2.3	Vedanā ca pajānāti,	1	
PA_sn_36:1.2.4	vedanānañca sambhavaṁ.	1	
PA_sn_36:1.3.1	Yattha cetā nirujjhanti,	1	
PA_sn_36:1.3.2	maggañca khayagāminaṁ;	1	
PA_sn_36:1.3.3	Vedanānaṁ khayā bhikkhu,	1	
PA_sn_36:1.3.4	nicchāto parinibbuto”ti.	1	
PA_sn_36:1.3.5	Paṭhamaṁ.	1	
PA_sn_36:2.0.1	Saṁyutta Nikāya 36.2	2	
PA_sn_36:2.0.2	1. Sagāthāvagga	2	
PA_sn_36:2.0.3	Sukhasutta	2	
PA_sn_36:2.1.1	“Tisso imā, bhikkhave, vedanā.	2	
PA_sn_36:2.1.2	Katamā tisso?	2	
PA_sn_36:2.1.3	Sukhā vedanā, dukkhā vedanā, adukkhamasukhā vedanā—	2	
PA_sn_36:2.1.4	imā kho, bhikkhave, tisso vedanāti.	2	
PA_sn_36:2.2.1	Sukhaṁ vā yadi vā dukkhaṁ,	2	
PA_sn_36:2.2.2	adukkhamasukhaṁ saha;	2	
PA_sn_36:2.2.3	Ajjhattañca bahiddhā ca,	2	
PA_sn_36:2.2.4	yaṁ kiñci atthi veditaṁ.	2	
PA_sn_36:2.3.1	Etaṁ dukkhanti ñatvāna,	2	
PA_sn_36:2.3.2	mosadhammaṁ palokinaṁ;	2	
PA_sn_36:2.3.3	Phussa phussa vayaṁ passaṁ,	2	
PA_sn_36:2.3.4	evaṁ tattha virajjatī”ti.	2	
PA_sn_36:2.3.5	Dutiyaṁ.	2	
PA_sn_36:3.0.1	Saṁyutta Nikāya 36.3	3	
PA_sn_36:3.0.2	1. Sagāthāvagga	3	
PA_sn_36:3.0.3	Pahānasutta	3	
PA_sn_36:3.1.1	“Tisso imā, bhikkhave, vedanā.	3	
PA_sn_36:3.1.2	Katamā tisso?	3	
PA_sn_36:3.1.3	Sukhā vedanā, dukkhā vedanā, adukkhamasukhā vedanā.	3	
PA_sn_36:3.1.4	Sukhāya, bhikkhave, vedanāya rāgānusayo pahātabbo, dukkhāya vedanāya paṭighānusayo pahātabbo, adukkhamasukhāya vedanāya avijjānusayo pahātabbo.	3	
PA_sn_36:3.1.5_0	Yato kho, bhikkhave, bhikkhuno sukhāya vedanāya rāgānusayo pahīno hoti, dukkhāya	3	
PA_sn_36:3.1.5_1	vedanāya paṭighānusayo pahīno hoti, adukkhamasukhāya vedanāya avijjānusayo pahīno	3	
PA_sn_36:3.1.5_2	hoti, ayaṁ vuccati, bhikkhave, ‘bhikkhu niranusayo sammaddaso acchecchi taṇhaṁ, vivattayi	3	
PA_sn_36:3.1.5_3	saṁyojanaṁ, sammā mānābhisamayā antamakāsi dukkhassā’ti.	3	
PA_sn_36:3.2.1	Sukhaṁ vedayamānassa,	3	
PA_sn_36:3.2.2	vedanaṁ appajānato;	3	
PA_sn_36:3.2.3	So rāgānusayo hoti,	3	
PA_sn_36:3.2.4	anissaraṇadassino.	3	
PA_sn_36:3.3.1	Dukkhaṁ vedayamānassa,	3	
PA_sn_36:3.3.2	vedanaṁ appajānato;	3	
PA_sn_36:3.3.3	Paṭighānusayo hoti,	3	
PA_sn_36:3.3.4	anissaraṇadassino.	3	
PA_sn_36:3.4.1	Adukkhamasukhaṁ santaṁ,	3	
PA_sn_36:3.4.2	bhūripaññena desitaṁ;	3	
PA_sn_36:3.4.3	Tañcāpi abhinandati,	3	
PA_sn_36:3.4.4	neva dukkhā pamuccati.	3	
PA_sn_36:3.5.1	Yato ca bhikkhu ātāpī,	3	
PA_sn_36:3.5.2	sampajaññaṁ na riñcati;	3	
PA_sn_36:3.5.3	Tato so vedanā sabbā,	3	
PA_sn_36:3.5.4	parijānāti paṇḍito.	3	
PA_sn_36:3.6.1	So vedanā pariññāya,	3	
PA_sn_36:3.6.2	diṭṭhe dhamme anāsavo;	3	
PA_sn_36:3.6.3	Kāyassa bhedā dhammaṭṭho,	3	
PA_sn_36:3.6.4	saṅkhyaṁ nopeti vedagū”ti.	3	
PA_sn_36:3.6.5	Tatiyaṁ.	3	
PA_sn_36:4.0.1	Saṁyutta Nikāya 36.4	4	
PA_sn_36:4.0.2	1. Sagāthāvagga	4	
PA_sn_36:4.0.3	Pātālasutta	4	
PA_sn_36:4.1.1	“Assutavā, bhikkhave, puthujjano yaṁ vācaṁ bhāsati:	4	
PA_sn_36:4.1.2	‘atthi mahāsamudde pātālo’ti.	4	
PA_sn_36:4.1.3	Taṁ kho panetaṁ, bhikkhave, assutavā puthujjano asantaṁ avijjamānaṁ evaṁ vācaṁ bhāsati:	4	
PA_sn_36:4.1.4	‘atthi mahāsamudde pātālo’ti.	4	
PA_sn_36:4.1.5	Sārīrikānaṁ kho etaṁ, bhikkhave, dukkhānaṁ vedanānaṁ adhivacanaṁ yadidaṁ ‘pātālo’ti.	4	
PA_sn_36:4.1.6	Assutavā, bhikkhave, puthujjano sārīrikāya dukkhāya vedanāya phuṭṭho samāno socati kilamati paridevati urattāḷiṁ kandati sammohaṁ āpajjati.	4	
PA_sn_36:4.1.7	Ayaṁ vuccati, bhikkhave, ‘assutavā puthujjano pātāle na paccuṭṭhāsi, gādhañca nājjhagā’.	4	
PA_sn_36:4.1.8	Sutavā ca kho, bhikkhave, ariyasāvako sārīrikāya dukkhāya vedanāya phuṭṭho samāno neva socati, na kilamati, na paridevati, na urattāḷiṁ kandati, na sammohaṁ āpajjati.	4	
PA_sn_36:4.1.9	Ayaṁ vuccati, bhikkhave, ‘sutavā ariyasāvako pātāle paccuṭṭhāsi, gādhañca ajjhagā’ti.	4	
PA_sn_36:4.2.1	Yo etā nādhivāseti,	4	
PA_sn_36:4.2.2	uppannā vedanā dukhā;	4	
PA_sn_36:4.2.3	Sārīrikā pāṇaharā,	4	
PA_sn_36:4.2.4	yāhi phuṭṭho pavedhati.	4	
PA_sn_36:4.3.1	Akkandati parodati,	4	
PA_sn_36:4.3.2	dubbalo appathāmako;	4	
PA_sn_36:4.3.3	Na so pātāle paccuṭṭhāsi,	4	
PA_sn_36:4.3.4	atho gādhampi nājjhagā.	4	
PA_sn_36:4.4.1	Yo cetā adhivāseti,	4	
PA_sn_36:4.4.2	uppannā vedanā dukhā;	4	
PA_sn_36:4.4.3	Sārīrikā pāṇaharā,	4	
PA_sn_36:4.4.4	yāhi phuṭṭho na vedhati;	4	
PA_sn_36:4.4.5	Sa ve pātāle paccuṭṭhāsi,	4	
PA_sn_36:4.4.6	atho gādhampi ajjhagā”ti.	4	
PA_sn_36:4.4.7	Catutthaṁ.	4	
PA_sn_36:5.0.1	Saṁyutta Nikāya 36.5	5	
PA_sn_36:5.0.2	1. Sagāthāvagga	5	
PA_sn_36:5.0.3	Daṭṭhabbasutta	5	
PA_sn_36:5.1.1	“Tisso imā, bhikkhave, vedanā.	5	
PA_sn_36:5.1.2	Katamā tisso?	5	
PA_sn_36:5.1.3	Sukhā vedanā, dukkhā vedanā, adukkhamasukhā vedanā.	5	
PA_sn_36:5.1.4	Sukhā, bhikkhave, vedanā dukkhato daṭṭhabbā, dukkhā vedanā sallato daṭṭhabbā, adukkhamasukhā vedanā aniccato daṭṭhabbā.	5	
PA_sn_36:5.1.5	Yato kho, bhikkhave, bhikkhuno sukhā vedanā dukkhato diṭṭhā hoti, dukkhā vedanā sallato diṭṭhā hoti, adukkhamasukhā vedanā aniccato diṭṭhā hoti—	5	
PA_sn_36:5.1.6	ayaṁ vuccati, bhikkhave, ‘bhikkhu sammaddaso acchecchi taṇhaṁ, vivattayi saṁyojanaṁ, sammā mānābhisamayā antamakāsi dukkhassā’ti.	5	
PA_sn_36:5.2.1	Yo sukhaṁ dukkhato adda,	5	
PA_sn_36:5.2.2	dukkhamaddakkhi sallato;	5	
PA_sn_36:5.2.3	Adukkhamasukhaṁ santaṁ,	5	
PA_sn_36:5.2.4	addakkhi naṁ aniccato.	5	
PA_sn_36:5.3.1	Sa ve sammaddaso bhikkhu,	5	
PA_sn_36:5.3.2	parijānāti vedanā;	5	
PA_sn_36:5.3.3	So vedanā pariññāya,	5	
PA_sn_36:5.3.4	diṭṭhe dhamme anāsavo;	5	
PA_sn_36:5.3.5	Kāyassa bhedā dhammaṭṭho,	5	
PA_sn_36:5.3.6	saṅkhyaṁ nopeti vedagū”ti.	5	
PA_sn_36:5.3.7	Pañcamaṁ.	5	
PA_sn_36:6.0.1	Saṁyutta Nikāya 36.6	6	
PA_sn_36:6.0.2	1. Sagāthāvagga	6	
PA_sn_36:6.0.3	Sallasutta	6	
PA_sn_36:6.1.1	“Assutavā, bhikkhave, puthujjano sukhampi vedanaṁ vedayati, dukkhampi vedanaṁ vedayati, adukkhamasukhampi vedanaṁ vedayati.	6	
PA_sn_36:6.1.2	Sutavā, bhikkhave, ariyasāvako sukhampi vedanaṁ vedayati, dukkhampi vedanaṁ vedayati, adukkhamasukhampi vedanaṁ vedayati.	6	
PA_sn_36:6.1.3	Tatra, bhikkhave, ko viseso ko adhippayāso kiṁ nānākaraṇaṁ sutavato ariyasāvakassa assutavatā puthujjanenā”ti?	6	
PA_sn_36:6.1.4	Bhagavaṁmūlakā no, bhante, dhammā …pe…	6	
PA_sn_36:6.1.5	assutavā, bhikkhave, puthujjano dukkhāya vedanāya phuṭṭho samāno socati kilamati paridevati urattāḷiṁ kandati sammohaṁ āpajjati.	6	
PA_sn_36:6.1.6	So dve vedanā vedayati—	6	
PA_sn_36:6.1.7	kāyikañca, cetasikañca.	6	
PA_sn_36:6.1.8	Seyyathāpi, bhikkhave, purisaṁ sallena vijjheyya.	6	
PA_sn_36:6.1.9	Tamenaṁ dutiyena sallena anuvedhaṁ vijjheyya.	6	
PA_sn_36:6.1.10	Evañhi so, bhikkhave, puriso dvisallena vedanaṁ vedayati.	6	
PA_sn_36:6.1.11	Evameva kho, bhikkhave, assutavā puthujjano dukkhāya vedanāya phuṭṭho samāno socati kilamati paridevati urattāḷiṁ kandati sammohaṁ āpajjati.	6	
PA_sn_36:6.1.12	So dve vedanā vedayati—	6	
PA_sn_36:6.1.13	kāyikañca, cetasikañca.	6	
PA_sn_36:6.1.14	Tassāyeva kho pana dukkhāya vedanāya phuṭṭho samāno paṭighavā hoti.	6	
PA_sn_36:6.1.15	Tamenaṁ dukkhāya vedanāya paṭighavantaṁ, yo dukkhāya vedanāya paṭighānusayo, so anuseti.	6	
PA_sn_36:6.1.16	So dukkhāya vedanāya phuṭṭho samāno kāmasukhaṁ abhinandati.	6	
PA_sn_36:6.1.17	Taṁ kissa hetu?	6	
PA_sn_36:6.1.18	Na hi so, bhikkhave, pajānāti assutavā puthujjano aññatra kāmasukhā dukkhāya vedanāya nissaraṇaṁ,	6	
PA_sn_36:6.1.19	tassa kāmasukhañca abhinandato, yo sukhāya vedanāya rāgānusayo, so anuseti.	6	
PA_sn_36:6.1.20	So tāsaṁ vedanānaṁ samudayañca atthaṅgamañca assādañca ādīnavañca nissaraṇañca yathābhūtaṁ nappajānāti.	6	
PA_sn_36:6.1.21	Tassa tāsaṁ vedanānaṁ samudayañca atthaṅgamañca assādañca ādīnavañca nissaraṇañca yathābhūtaṁ appajānato, yo adukkhamasukhāya vedanāya avijjānusayo, so anuseti.	6	
PA_sn_36:6.1.22	So sukhañce vedanaṁ vedayati, saññutto naṁ vedayati.	6	
PA_sn_36:6.1.23	Dukkhañce vedanaṁ vedayati, saññutto naṁ vedayati.	6	
PA_sn_36:6.1.24	Adukkhamasukhañce vedanaṁ vedayati, saññutto naṁ vedayati.	6	
PA_sn_36:6.1.25	Ayaṁ vuccati, bhikkhave, ‘assutavā puthujjano saññutto jātiyā jarāya maraṇena sokehi paridevehi dukkhehi domanassehi upāyāsehi, saññutto dukkhasmā’ti vadāmi.	6	
PA_sn_36:6.2.1	Sutavā ca kho, bhikkhave, ariyasāvako dukkhāya vedanāya phuṭṭho samāno na socati, na kilamati, na paridevati, na urattāḷiṁ kandati, na sammohaṁ āpajjati.	6	
PA_sn_36:6.2.2	So ekaṁ vedanaṁ vedayati—	6	
PA_sn_36:6.2.3	kāyikaṁ, na cetasikaṁ.	6	
PA_sn_36:6.3.1	Seyyathāpi, bhikkhave, purisaṁ sallena vijjheyya.	6	
PA_sn_36:6.3.2	Tamenaṁ dutiyena sallena anuvedhaṁ na vijjheyya.	6	
PA_sn_36:6.3.3	Evañhi so, bhikkhave, puriso ekasallena vedanaṁ vedayati.	6	
PA_sn_36:6.3.4	Evameva kho, bhikkhave, sutavā ariyasāvako dukkhāya vedanāya phuṭṭho samāno na socati, na kilamati, na paridevati, na urattāḷiṁ kandati, na sammohaṁ āpajjati.	6	
PA_sn_36:6.3.5	So ekaṁ vedanaṁ vedayati—	6	
PA_sn_36:6.3.6	kāyikaṁ, na cetasikaṁ.	6	
PA_sn_36:6.3.7	Tassāyeva kho pana dukkhāya vedanāya phuṭṭho samāno paṭighavā na hoti.	6	
PA_sn_36:6.3.8	Tamenaṁ dukkhāya vedanāya appaṭighavantaṁ, yo dukkhāya vedanāya paṭighānusayo, so nānuseti.	6	
PA_sn_36:6.3.9	So dukkhāya vedanāya phuṭṭho samāno kāmasukhaṁ nābhinandati.	6	
PA_sn_36:6.3.10	Taṁ kissa hetu?	6	
PA_sn_36:6.3.11	Pajānāti hi so, bhikkhave, sutavā ariyasāvako aññatra kāmasukhā dukkhāya vedanāya nissaraṇaṁ.	6	
PA_sn_36:6.3.12	Tassa kāmasukhaṁ nābhinandato yo sukhāya vedanāya rāgānusayo, so nānuseti.	6	
PA_sn_36:6.3.13	So tāsaṁ vedanānaṁ samudayañca atthaṅgamañca assādañca ādīnavaṁ ca nissaraṇañca yathābhūtaṁ pajānāti.	6	
PA_sn_36:6.3.14	Tassa tāsaṁ vedanānaṁ samudayañca atthaṅgamañca assādañca ādīnavañca nissaraṇañca yathābhūtaṁ pajānato, yo adukkhamasukhāya vedanāya avijjānusayo, so nānuseti.	6	
PA_sn_36:6.3.15	So sukhañce vedanaṁ vedayati, visaññutto naṁ vedayati.	6	
PA_sn_36:6.3.16	Dukkhañce vedanaṁ vedayati, visaññutto naṁ vedayati.	6	
PA_sn_36:6.3.17	Adukkhamasukhañce vedanaṁ vedayati, visaññutto naṁ vedayati.	6	
PA_sn_36:6.3.18	Ayaṁ vuccati, bhikkhave, ‘sutavā ariyasāvako visaññutto jātiyā jarāya maraṇena sokehi paridevehi dukkhehi domanassehi upāyāsehi, visaññutto dukkhasmā’ti vadāmi.	6	
PA_sn_36:6.3.19	Ayaṁ kho, bhikkhave, viseso, ayaṁ adhippayāso, idaṁ nānākaraṇaṁ sutavato ariyasāvakassa assutavatā puthujjanenāti.	6	
PA_sn_36:6.4.1	Na vedanaṁ vedayati sapañño,	6	
PA_sn_36:6.4.2	Sukhampi dukkhampi bahussutopi;	6	
PA_sn_36:6.4.3	Ayañca dhīrassa puthujjanena,	6	
PA_sn_36:6.4.4	Mahā viseso kusalassa hoti.	6	
PA_sn_36:6.5.1	Saṅkhātadhammassa bahussutassa,	6	
PA_sn_36:6.5.2	Vipassato lokamimaṁ parañca;	6	
PA_sn_36:6.5.3	Iṭṭhassa dhammā na mathenti cittaṁ,	6	
PA_sn_36:6.5.4	Aniṭṭhato no paṭighātameti.	6	
PA_sn_36:6.6.1	Tassānurodhā athavā virodhā,	6	
PA_sn_36:6.6.2	Vidhūpitā atthagatā na santi;	6	
PA_sn_36:6.6.3	Padañca ñatvā virajaṁ asokaṁ,	6	
PA_sn_36:6.6.4	Sammā pajānāti bhavassa pāragū”ti.	6	
PA_sn_36:6.6.5	Chaṭṭhaṁ.	6	
PA_sn_36:7.0.1	Saṁyutta Nikāya 36.7	7	
PA_sn_36:7.0.2	1. Sagāthāvagga	7	
PA_sn_36:7.0.3	Paṭhamagelaññasutta	7	
PA_sn_36:7.1.1	Ekaṁ samayaṁ bhagavā vesāliyaṁ viharati mahāvane kūṭāgārasālāyaṁ.	7	
PA_sn_36:7.1.2	Atha kho bhagavā sāyanhasamayaṁ paṭisallānā vuṭṭhito yena gilānasālā tenupasaṅkami; upasaṅkamitvā paññatte āsane nisīdi.	7	
PA_sn_36:7.1.3	Nisajja kho bhagavā bhikkhū āmantesi:	7	
PA_sn_36:7.2.1	“Sato, bhikkhave, bhikkhu sampajāno kālaṁ āgameyya.	7	
PA_sn_36:7.2.2	Ayaṁ vo amhākaṁ anusāsanī.	7	
PA_sn_36:7.3.1	Kathañca, bhikkhave, bhikkhu sato hoti?	7	
PA_sn_36:7.3.2	Idha, bhikkhave, bhikkhu kāye kāyānupassī viharati ātāpī sampajāno satimā, vineyya loke abhijjhādomanassaṁ;	7	
PA_sn_36:7.3.3	vedanāsu vedanānupassī viharati …pe…	7	
PA_sn_36:7.3.4	citte cittānupassī viharati …pe…	7	
PA_sn_36:7.3.5	dhammesu dhammānupassī viharati ātāpī sampajāno satimā, vineyya loke abhijjhādomanassaṁ.	7	
PA_sn_36:7.3.6	Evaṁ kho, bhikkhave, bhikkhu sato hoti.	7	
PA_sn_36:7.4.1	Kathañca, bhikkhave, bhikkhu sampajāno hoti?	7	
PA_sn_36:7.4.2_0	Idha, bhikkhave, bhikkhu abhikkante paṭikkante sampajānakārī hoti, ālokite vilokite	7	
PA_sn_36:7.4.2_1	sampajānakārī hoti, samiñjite pasārite sampajānakārī hoti, saṅghāṭipattacīvaradhāraṇe	7	
PA_sn_36:7.4.2_2	sampajānakārī hoti, asite pīte khāyite sāyite sampajānakārī hoti, uccārapassāvakamme	7	
PA_sn_36:7.4.2_3	sampajānakārī hoti, gate ṭhite nisinne sutte jāgarite bhāsite tuṇhībhāve sampajānakārī hoti.	7	
PA_sn_36:7.4.3	Evaṁ kho, bhikkhave, bhikkhu sampajānakārī hoti.	7	
PA_sn_36:7.4.4	Sato, bhikkhave, bhikkhu sampajāno kālaṁ āgameyya.	7	
PA_sn_36:7.4.5	Ayaṁ vo amhākaṁ anusāsanī.	7	
PA_sn_36:7.5.1	Tassa ce, bhikkhave, bhikkhuno evaṁ satassa sampajānassa appamattassa ātāpino pahitattassa viharato uppajjati sukhā vedanā, so evaṁ pajānāti:	7	
PA_sn_36:7.5.2	‘uppannā kho myāyaṁ sukhā vedanā.	7	
PA_sn_36:7.5.3	Sā ca kho paṭicca, no appaṭicca.	7	
PA_sn_36:7.5.4	Kiṁ paṭicca?	7	
PA_sn_36:7.5.5	Imameva kāyaṁ paṭicca.	7	
PA_sn_36:7.5.6	Ayaṁ kho pana kāyo anicco saṅkhato paṭiccasamuppanno.	7	
PA_sn_36:7.5.7	Aniccaṁ kho pana saṅkhataṁ paṭiccasamuppannaṁ kāyaṁ paṭicca uppannā sukhā vedanā kuto niccā bhavissatī’ti.	7	
PA_sn_36:7.5.8	So kāye ca sukhāya ca vedanāya aniccānupassī viharati, vayānupassī viharati, virāgānupassī viharati, nirodhānupassī viharati, paṭinissaggānupassī viharati.	7	
PA_sn_36:7.5.9_0	Tassa kāye ca sukhāya ca vedanāya aniccānupassino viharato, vayānupassino viharato,	7	
PA_sn_36:7.5.9_1	virāgānupassino viharato, nirodhānupassino viharato, paṭinissaggānupassino viharato,	7	
PA_sn_36:7.5.9_2	yo kāye ca sukhāya ca vedanāya rāgānusayo, so pahīyati.	7	
PA_sn_36:7.6.1	Tassa ce, bhikkhave, bhikkhuno evaṁ satassa sampajānassa appamattassa ātāpino pahitattassa viharato uppajjati dukkhā vedanā.	7	
PA_sn_36:7.6.2	So evaṁ pajānāti:	7	
PA_sn_36:7.6.3	‘uppannā kho myāyaṁ dukkhā vedanā.	7	
PA_sn_36:7.6.4	Sā ca kho paṭicca, no appaṭicca.	7	
PA_sn_36:7.6.5	Kiṁ paṭicca?	7	
PA_sn_36:7.6.6	Imameva kāyaṁ paṭicca.	7	
PA_sn_36:7.6.7	Ayaṁ kho pana kāyo anicco saṅkhato paṭiccasamuppanno.	7	
PA_sn_36:7.6.8	Aniccaṁ kho pana saṅkhataṁ paṭiccasamuppannaṁ kāyaṁ paṭicca uppannā dukkhā vedanā kuto niccā bhavissatī’ti.	7	
PA_sn_36:7.6.9	So kāye ca dukkhāya ca vedanāya aniccānupassī viharati, vayānupassī viharati, virāgānupassī viharati, nirodhānupassī viharati, paṭinissaggānupassī viharati.	7	
PA_sn_36:7.6.10	Tassa kāye ca dukkhāya ca vedanāya aniccānupassino viharato …pe… paṭinissaggānupassino viharato, yo kāye ca dukkhāya ca vedanāya paṭighānusayo, so pahīyati.	7	
PA_sn_36:7.7.1	Tassa ce, bhikkhave, bhikkhuno evaṁ satassa sampajānassa appamattassa ātāpino pahitattassa viharato uppajjati adukkhamasukhā vedanā, so evaṁ pajānāti:	7	
PA_sn_36:7.7.2	‘uppannā kho myāyaṁ adukkhamasukhā vedanā.	7	
PA_sn_36:7.7.3	Sā ca kho paṭicca, no appaṭicca.	7	
PA_sn_36:7.7.4	Kiṁ paṭicca?	7	
PA_sn_36:7.7.5	Imameva kāyaṁ paṭicca.	7	
PA_sn_36:7.7.6	Ayaṁ kho pana kāyo anicco saṅkhato paṭiccasamuppanno.	7	
PA_sn_36:7.7.7	Aniccaṁ kho pana saṅkhataṁ paṭiccasamuppannaṁ kāyaṁ paṭicca uppannā adukkhamasukhā vedanā kuto niccā bhavissatī’ti.	7	
PA_sn_36:7.7.8	So kāye ca adukkhamasukhāya ca vedanāya aniccānupassī viharati, vayānupassī viharati, virāgānupassī viharati, nirodhānupassī viharati, paṭinissaggānupassī viharati.	7	
PA_sn_36:7.7.9	Tassa kāye ca adukkhamasukhāya ca vedanāya aniccānupassino viharato …pe… paṭinissaggānupassino viharato, yo kāye ca adukkhamasukhāya ca vedanāya avijjānusayo, so pahīyati.	7	
PA_sn_36:7.8.1	So sukhañce vedanaṁ vedayati, sā aniccāti pajānāti, anajjhositāti pajānāti, anabhinanditāti pajānāti;	7	
PA_sn_36:7.8.2	dukkhañce vedanaṁ vedayati …pe…	7	
PA_sn_36:7.8.3	adukkhamasukhañce vedanaṁ vedayati, sā aniccāti pajānāti, anajjhositāti pajānāti, anabhinanditāti pajānāti.	7	
PA_sn_36:7.8.4	So sukhañce vedanaṁ vedayati, visaññutto naṁ vedayati;	7	
PA_sn_36:7.8.5	dukkhañce vedanaṁ vedayati, visaññutto naṁ vedayati;	7	
PA_sn_36:7.8.6	adukkhamasukhañce vedanaṁ vedayati, visaññutto naṁ vedayati.	7	
PA_sn_36:7.8.7	So kāyapariyantikaṁ vedanaṁ vedayamāno ‘kāyapariyantikaṁ vedanaṁ vedayāmī’ti pajānāti, jīvitapariyantikaṁ vedanaṁ vedayamāno ‘jīvitapariyantikaṁ vedanaṁ vedayāmī’ti pajānāti.	7	
PA_sn_36:7.8.8	‘Kāyassa bhedā uddhaṁ jīvitapariyādānā idheva sabbavedayitāni anabhinanditāni sītībhavissantī’ti pajānāti.	7	
PA_sn_36:7.9.1	Seyyathāpi, bhikkhave, telañca paṭicca vaṭṭiñca paṭicca telappadīpo jhāyeyya,	7	
PA_sn_36:7.9.2	tasseva telassa ca vaṭṭiyā ca pariyādānā anāhāro nibbāyeyya;	7	
PA_sn_36:7.9.3_0	evameva kho, bhikkhave, bhikkhu kāyapariyantikaṁ vedanaṁ vedayamāno ‘kāyapariyantikaṁ	7	
PA_sn_36:7.9.3_1	vedanaṁ vedayāmī’ti pajānāti. Jīvitapariyantikaṁ vedanaṁ vedayamāno ‘jīvitapariyantikaṁ	7	
PA_sn_36:7.9.3_2	vedanaṁ vedayāmī’ti pajānāti.	7	
PA_sn_36:7.9.4	‘Kāyassa bhedā uddhaṁ jīvitapariyādānā idheva sabbavedayitāni anabhinanditāni sītībhavissantī’ti pajānātī”ti.	7	
PA_sn_36:7.9.5	Sattamaṁ.	7	
PA_sn_36:8.0.1	Saṁyutta Nikāya 36.8	8	
PA_sn_36:8.0.2	1. Sagāthāvagga	8	
PA_sn_36:8.0.3	Dutiyagelaññasutta	8	
PA_sn_36:8.1.1	Ekaṁ samayaṁ bhagavā vesāliyaṁ viharati mahāvane kūṭāgārasālāyaṁ.	8	
PA_sn_36:8.1.2	Atha kho bhagavā sāyanhasamayaṁ paṭisallānā vuṭṭhito yena gilānasālā tenupasaṅkami; upasaṅkamitvā paññatte āsane nisīdi.	8	
PA_sn_36:8.1.3	Nisajja kho bhagavā bhikkhū āmantesi:	8	
PA_sn_36:8.2.1	“Sato, bhikkhave, bhikkhu sampajāno kālaṁ āgameyya.	8	
PA_sn_36:8.2.2	Ayaṁ vo amhākaṁ anusāsanī.	8	
PA_sn_36:8.3.1	Kathañca, bhikkhave, bhikkhu sato hoti?	8	
PA_sn_36:8.3.2	Idha, bhikkhave, bhikkhu kāye kāyānupassī viharati ātāpī sampajāno satimā, vineyya loke abhijjhādomanassaṁ;	8	
PA_sn_36:8.3.3	vedanāsu vedanānupassī viharati …	8	
PA_sn_36:8.3.4	citte cittānupassī viharati …	8	
PA_sn_36:8.3.5	dhammesu dhammānupassī viharati ātāpī sampajāno satimā, vineyya loke abhijjhādomanassaṁ.	8	
PA_sn_36:8.3.6	Evaṁ kho, bhikkhave, bhikkhu sato hoti.	8	
PA_sn_36:8.4.1	Kathañca, bhikkhave, bhikkhu sampajāno hoti?	8	
PA_sn_36:8.4.2	Idha, bhikkhave, bhikkhu abhikkante paṭikkante sampajānakārī hoti …pe… bhāsite tuṇhībhāve sampajānakārī hoti.	8	
PA_sn_36:8.4.3	Evaṁ kho, bhikkhave, bhikkhu sampajāno hoti.	8	
PA_sn_36:8.4.4	Sato, bhikkhave, bhikkhu sampajāno kālaṁ āgameyya.	8	
PA_sn_36:8.4.5	Ayaṁ vo amhākaṁ anusāsanī.	8	
PA_sn_36:8.5.1	Tassa ce, bhikkhave, bhikkhuno evaṁ satassa sampajānassa appamattassa ātāpino pahitattassa viharato uppajjati sukhā vedanā.	8	
PA_sn_36:8.5.2	So evaṁ pajānāti:	8	
PA_sn_36:8.5.3	‘uppannā kho myāyaṁ sukhā vedanā;	8	
PA_sn_36:8.5.4	sā ca kho paṭicca, no appaṭicca.	8	
PA_sn_36:8.5.5	Kiṁ paṭicca?	8	
PA_sn_36:8.5.6	Imameva phassaṁ paṭicca.	8	
PA_sn_36:8.5.7	Ayaṁ kho pana phasso anicco saṅkhato paṭiccasamuppanno.	8	
PA_sn_36:8.5.8	Aniccaṁ kho pana saṅkhataṁ paṭiccasamuppannaṁ phassaṁ paṭicca uppannā sukhā vedanā kuto niccā bhavissatī’ti.	8	
PA_sn_36:8.5.9	So phasse ca sukhāya ca vedanāya aniccānupassī viharati, vayānupassī viharati, virāgānupassī viharati, nirodhānupassī viharati, paṭinissaggānupassī viharati.	8	
PA_sn_36:8.5.10_0	Tassa phasse ca sukhāya ca vedanāya aniccānupassino viharato, vayānupassino viharato,	8	
PA_sn_36:8.5.10_1	virāgānupassino viharato, nirodhānupassino viharato, paṭinissaggānupassino viharato	8	
PA_sn_36:8.5.10_2	yo phasse ca sukhāya ca vedanāya rāgānusayo, so pahīyati.	8	
PA_sn_36:8.6.1	Tassa ce, bhikkhave, bhikkhuno evaṁ satassa …pe…	8	
PA_sn_36:8.6.2	viharato uppajjati dukkhā vedanā …pe…	8	
PA_sn_36:8.6.3	uppajjati adukkhamasukhā vedanā.	8	
PA_sn_36:8.6.4	So evaṁ pajānāti:	8	
PA_sn_36:8.6.5	‘uppannā kho myāyaṁ adukkhamasukhā vedanā;	8	
PA_sn_36:8.6.6	sā ca kho paṭicca, no appaṭicca.	8	
PA_sn_36:8.6.7	Kiṁ paṭicca?	8	
PA_sn_36:8.6.8	Imameva phassaṁ paṭicca.	8	
PA_sn_36:8.6.9	(Yathā purimasutte, tathā vitthāretabbo.)	8	
PA_sn_36:8.6.10	Kāyassa bhedā uddhaṁ jīvitapariyādānā idheva sabbavedayitāni anabhinanditāni sītībhavissantī’ti pajānāti.	8	
PA_sn_36:8.7.1	Seyyathāpi, bhikkhave, telañca paṭicca vaṭṭiñca paṭicca telappadīpo jhāyeyya,	8	
PA_sn_36:8.7.2	tasseva telassa ca vaṭṭiyā ca pariyādānā anāhāro nibbāyeyya;	8	
PA_sn_36:8.7.3_0	evameva kho, bhikkhave, bhikkhu kāyapariyantikaṁ vedanaṁ vedayamāno ‘kāyapariyantikaṁ	8	
PA_sn_36:8.7.3_1	vedanaṁ vedayāmī’ti pajānāti. Jīvitapariyantikaṁ vedanaṁ vedayamāno ‘jīvitapariyantikaṁ	8	
PA_sn_36:8.7.3_2	vedanaṁ vedayāmī’ti pajānāti.	8	
PA_sn_36:8.7.4	‘Kāyassa bhedā uddhaṁ jīvitapariyādānā idheva sabbavedayitāni anabhinanditāni sītībhavissantī’ti pajānātī”ti.	8	
PA_sn_36:8.7.5	Aṭṭhamaṁ.	8	
PA_sn_36:9.0.1	Saṁyutta Nikāya 36.9	9	
PA_sn_36:9.0.2	1. Sagāthāvagga	9	
PA_sn_36:9.0.3	Aniccasutta	9	
PA_sn_36:9.1.1	“Tisso imā, bhikkhave, vedanā aniccā saṅkhatā paṭiccasamuppannā khayadhammā vayadhammā virāgadhammā nirodhadhammā.	9	
PA_sn_36:9.1.2	Katamā tisso?	9	
PA_sn_36:9.1.3	Sukhā vedanā, dukkhā vedanā, adukkhamasukhā vedanā—	9	
PA_sn_36:9.1.4	imā kho, bhikkhave, tisso vedanā aniccā saṅkhatā paṭiccasamuppannā khayadhammā vayadhammā virāgadhammā nirodhadhammā”ti.	9	
PA_sn_36:9.1.5	Navamaṁ.	9	
PA_sn_36:10.0.1	Saṁyutta Nikāya 36.10	10	
PA_sn_36:10.0.2	1. Sagāthāvagga	10	
PA_sn_36:10.0.3	Phassamūlakasutta	10	
PA_sn_36:10.1.1	“Tisso imā, bhikkhave, vedanā phassajā phassamūlakā phassanidānā phassapaccayā.	10	
PA_sn_36:10.1.2	Katamā tisso?	10	
PA_sn_36:10.1.3	Sukhā vedanā, dukkhā vedanā, adukkhamasukhā vedanā.	10	
PA_sn_36:10.1.4	Sukhavedaniyaṁ, bhikkhave, phassaṁ paṭicca uppajjati sukhā vedanā.	10	
PA_sn_36:10.1.5	Tasseva sukhavedaniyassa phassassa nirodhā, yaṁ tajjaṁ vedayitaṁ sukhavedaniyaṁ phassaṁ paṭicca uppannā sukhā vedanā, sā nirujjhati, sā vūpasammati.	10	
PA_sn_36:10.1.6	Dukkhavedaniyaṁ, bhikkhave, phassaṁ paṭicca uppajjati dukkhā vedanā.	10	
PA_sn_36:10.1.7	Tasseva dukkhavedaniyassa phassassa nirodhā, yaṁ tajjaṁ vedayitaṁ dukkhavedaniyaṁ phassaṁ paṭicca uppannā dukkhā vedanā, sā nirujjhati, sā vūpasammati.	10	
PA_sn_36:10.1.8	Adukkhamasukhavedaniyaṁ, bhikkhave, phassaṁ paṭicca uppajjati adukkhamasukhā vedanā.	10	
PA_sn_36:10.1.9	Tasseva adukkhamasukhavedaniyassa phassassa nirodhā, yaṁ tajjaṁ vedayitaṁ adukkhamasukhavedaniyaṁ phassaṁ paṭicca uppannā adukkhamasukhā vedanā, sā nirujjhati, sā vūpasammati.	10	
PA_sn_36:10.1.10_0	Seyyathāpi, bhikkhave, dvinnaṁ kaṭṭhānaṁ saṅghaṭṭanasamodhānā usmā jāyati, tejo abhinibbattati.	10	
PA_sn_36:10.1.10_1	Tesaṁyeva kaṭṭhānaṁ nānābhāvā vinikkhepā, yā tajjā usmā, sā nirujjhati, sā vūpasammati.	10	
PA_sn_36:10.1.11	Evameva kho, bhikkhave, imā tisso vedanā phassajā phassamūlakā phassanidānā phassapaccayā.	10	
PA_sn_36:10.1.12	Tajjaṁ phassaṁ paṭicca tajjā vedanā uppajjanti.	10	
PA_sn_36:10.1.13	Tajjassa phassassa nirodhā tajjā vedanā nirujjhantī”ti.	10	
PA_sn_36:10.1.14	Dasamaṁ.	10	
PA_sn_36:10.1.15	Vedanāsaṁyuttassa sagāthāvaggo paṭhamo.	10	
PA_sn_36:10.2.0	Tassuddānaṁ	10	
PA_sn_36:10.2.1	Samādhi sukhaṁ pahānena,	10	
PA_sn_36:10.2.2	pātālaṁ daṭṭhabbena ca;	10	
PA_sn_36:10.2.3	Sallena ceva gelaññā,	10	
PA_sn_36:10.2.4	anicca phassamūlakāti.	10	
PA_sn_36:11.0.1	Saṁyutta Nikāya 36.11	11	
PA_sn_36:11.0.2	2. Rahogatavagga	11	
PA_sn_36:11.0.3	Rahogatasutta	11	
PA_sn_36:11.1.1	Atha kho aññataro bhikkhu yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. Ekamantaṁ nisinno kho so bhikkhu bhagavantaṁ etadavoca:	11	
PA_sn_36:11.1.2	“idha mayhaṁ, bhante, rahogatassa paṭisallīnassa evaṁ cetaso parivitakko udapādi—	11	
PA_sn_36:11.1.3	tisso vedanā vuttā bhagavatā.	11	
PA_sn_36:11.1.4	Sukhā vedanā, dukkhā vedanā, adukkhamasukhā vedanā—	11	
PA_sn_36:11.1.5	imā tisso vedanā vuttā bhagavatā.	11	
PA_sn_36:11.1.6	Vuttaṁ kho panetaṁ bhagavatā:	11	
PA_sn_36:11.1.7	‘yaṁ kiñci vedayitaṁ taṁ dukkhasmin’ti.	11	
PA_sn_36:11.1.8	Kiṁ nu kho etaṁ bhagavatā sandhāya bhāsitaṁ:	11	
PA_sn_36:11.1.9	‘yaṁ kiñci vedayitaṁ taṁ dukkhasmin’”ti?	11	
PA_sn_36:11.2.1	“Sādhu sādhu, bhikkhu.	11	
PA_sn_36:11.2.2	Tisso imā, bhikkhu, vedanā vuttā mayā.	11	
PA_sn_36:11.2.3	Sukhā vedanā, dukkhā vedanā, adukkhamasukhā vedanā—	11	
PA_sn_36:11.2.4	imā tisso vedanā vuttā mayā.	11	
PA_sn_36:11.2.5	Vuttaṁ kho panetaṁ, bhikkhu, mayā:	11	
PA_sn_36:11.2.6	‘yaṁ kiñci vedayitaṁ, taṁ dukkhasmin’ti.	11	
PA_sn_36:11.2.7	Taṁ kho panetaṁ, bhikkhu, mayā saṅkhārānaṁyeva aniccataṁ sandhāya bhāsitaṁ:	11	
PA_sn_36:11.2.8	‘yaṁ kiñci vedayitaṁ taṁ dukkhasmin’ti.	11	
PA_sn_36:11.2.9	Taṁ kho panetaṁ, bhikkhu, mayā saṅkhārānaṁyeva khayadhammataṁ …pe…	11	
PA_sn_36:11.2.10	vayadhammataṁ …pe…	11	
PA_sn_36:11.2.11	virāgadhammataṁ …pe…	11	
PA_sn_36:11.2.12	nirodhadhammataṁ …pe…	11	
PA_sn_36:11.2.13	vipariṇāmadhammataṁ sandhāya bhāsitaṁ:	11	
PA_sn_36:11.2.14	‘yaṁ kiñci vedayitaṁ taṁ dukkhasmin’ti.	11	
PA_sn_36:11.2.15	Atha kho pana, bhikkhu, mayā anupubbasaṅkhārānaṁ nirodho akkhāto.	11	
PA_sn_36:11.2.16	Paṭhamaṁ jhānaṁ samāpannassa vācā niruddhā hoti.	11	
PA_sn_36:11.2.17	Dutiyaṁ jhānaṁ samāpannassa vitakkavicārā niruddhā honti.	11	
PA_sn_36:11.2.18	Tatiyaṁ jhānaṁ samāpannassa pīti niruddhā hoti.	11	
PA_sn_36:11.2.19	Catutthaṁ jhānaṁ samāpannassa assāsapassāsā niruddhā honti.	11	
PA_sn_36:11.2.20	Ākāsānañcāyatanaṁ samāpannassa rūpasaññā niruddhā hoti.	11	
PA_sn_36:11.2.21	Viññāṇañcāyatanaṁ samāpannassa ākāsānañcāyatanasaññā niruddhā hoti.	11	
PA_sn_36:11.2.22	Ākiñcaññāyatanaṁ samāpannassa viññāṇañcāyatanasaññā niruddhā hoti.	11	
PA_sn_36:11.2.23	Nevasaññānāsaññāyatanaṁ samāpannassa ākiñcaññāyatanasaññā niruddhā hoti.	11	
PA_sn_36:11.2.24	Saññāvedayitanirodhaṁ samāpannassa saññā ca vedanā ca niruddhā honti.	11	
PA_sn_36:11.2.25	Khīṇāsavassa bhikkhuno rāgo niruddho hoti, doso niruddho hoti, moho niruddho hoti.	11	
PA_sn_36:11.2.26	Atha kho, bhikkhu, mayā anupubbasaṅkhārānaṁ vūpasamo akkhāto.	11	
PA_sn_36:11.2.27	Paṭhamaṁ jhānaṁ samāpannassa vācā vūpasantā hoti.	11	
PA_sn_36:11.2.28	Dutiyaṁ jhānaṁ samāpannassa vitakkavicārā vūpasantā honti …pe…	11	
PA_sn_36:11.2.29	saññāvedayitanirodhaṁ samāpannassa saññā ca vedanā ca vūpasantā honti.	11	
PA_sn_36:11.2.30	Khīṇāsavassa bhikkhuno rāgo vūpasanto hoti, doso vūpasanto hoti, moho vūpasanto hoti.	11	
PA_sn_36:11.2.31	Chayimā, bhikkhu, passaddhiyo.	11	
PA_sn_36:11.2.32	Paṭhamaṁ jhānaṁ samāpannassa vācā paṭippassaddhā hoti.	11	
PA_sn_36:11.2.33	Dutiyaṁ jhānaṁ samāpannassa vitakkavicārā paṭippassaddhā honti.	11	
PA_sn_36:11.2.34	Tatiyaṁ jhānaṁ samāpannassa pīti paṭippassaddhā hoti.	11	
PA_sn_36:11.2.35	Catutthaṁ jhānaṁ samāpannassa assāsapassāsā paṭippassaddhā honti.	11	
PA_sn_36:11.2.36	Saññāvedayitanirodhaṁ samāpannassa saññā ca vedanā ca paṭippassaddhā honti.	11	
PA_sn_36:11.2.37	Khīṇāsavassa bhikkhuno rāgo paṭippassaddho hoti, doso paṭippassaddho hoti, moho paṭippassaddho hotī”ti.	11	
PA_sn_36:11.2.38	Paṭhamaṁ.	11	
PA_sn_36:12.0.1	Saṁyutta Nikāya 36.12	12	
PA_sn_36:12.0.2	2. Rahogatavagga	12	
PA_sn_36:12.0.3	Paṭhamaākāsasutta	12	
PA_sn_36:12.1.1	“Seyyathāpi, bhikkhave, ākāse vividhā vātā vāyanti.	12	
PA_sn_36:12.1.2_0	Puratthimāpi vātā vāyanti, pacchimāpi vātā vāyanti, uttarāpi vātā vāyanti, dakkhiṇāpi	12	
PA_sn_36:12.1.2_1	vātā vāyanti, sarajāpi vātā vāyanti, arajāpi vātā vāyanti, sītāpi vātā vāyanti, uṇhāpi	12	
PA_sn_36:12.1.2_2	vātā vāyanti, parittāpi vātā vāyanti, adhimattāpi vātā vāyanti.	12	
PA_sn_36:12.1.3	Evameva kho, bhikkhave, imasmiṁ kāyasmiṁ vividhā vedanā uppajjanti, sukhāpi vedanā uppajjati, dukkhāpi vedanā uppajjati, adukkhamasukhāpi vedanā uppajjatīti.	12	
PA_sn_36:12.2.1	Yathāpi vātā ākāse,	12	
PA_sn_36:12.2.2	vāyanti vividhā puthū;	12	
PA_sn_36:12.2.3	Puratthimā pacchimā cāpi,	12	
PA_sn_36:12.2.4	uttarā atha dakkhiṇā.	12	
PA_sn_36:12.3.1	Sarajā arajā capi,	12	
PA_sn_36:12.3.2	sītā uṇhā ca ekadā;	12	
PA_sn_36:12.3.3	Adhimattā parittā ca,	12	
PA_sn_36:12.3.4	puthū vāyanti mālutā.	12	
PA_sn_36:12.4.1	Tathevimasmiṁ kāyasmiṁ,	12	
PA_sn_36:12.4.2	samuppajjanti vedanā;	12	
PA_sn_36:12.4.3	Sukhadukkhasamuppatti,	12	
PA_sn_36:12.4.4	adukkhamasukhā ca yā.	12	
PA_sn_36:12.5.1	Yato ca bhikkhu ātāpī,	12	
PA_sn_36:12.5.2	sampajaññaṁ na riñcati;	12	
PA_sn_36:12.5.3	Tato so vedanā sabbā,	12	
PA_sn_36:12.5.4	parijānāti paṇḍito.	12	
PA_sn_36:12.6.1	So vedanā pariññāya,	12	
PA_sn_36:12.6.2	diṭṭhe dhamme anāsavo;	12	
PA_sn_36:12.6.3	Kāyassa bhedā dhammaṭṭho,	12	
PA_sn_36:12.6.4	saṅkhyaṁ nopeti vedagū”ti.	12	
PA_sn_36:12.6.5	Dutiyaṁ.	12	
PA_sn_36:13.0.1	Saṁyutta Nikāya 36.13	13	
PA_sn_36:13.0.2	2. Rahogatavagga	13	
PA_sn_36:13.0.3	Dutiyaākāsasutta	13	
PA_sn_36:13.1.1	“Seyyathāpi, bhikkhave, ākāse vividhā vātā vāyanti.	13	
PA_sn_36:13.1.2	Puratthimāpi vātā vāyanti …pe… adhimattāpi vātā vāyanti.	13	
PA_sn_36:13.1.3	Evameva kho, bhikkhave, imasmiṁ kāyasmiṁ vividhā vedanā uppajjanti, sukhāpi vedanā uppajjati, dukkhāpi vedanā uppajjati, adukkhamasukhāpi vedanā uppajjatī”ti.	13	
PA_sn_36:13.1.4	Tatiyaṁ.	13	
PA_sn_36:14.0.1	Saṁyutta Nikāya 36.14	14	
PA_sn_36:14.0.2	2. Rahogatavagga	14	
PA_sn_36:14.0.3	Agārasutta	14	
PA_sn_36:14.1.1_0	“Seyyathāpi, bhikkhave, āgantukāgāraṁ. Tattha puratthimāyapi disāya āgantvā vāsaṁ	14	
PA_sn_36:14.1.1_1	kappenti, pacchimāyapi disāya āgantvā vāsaṁ kappenti, uttarāyapi disāya āgantvā vāsaṁ	14	
PA_sn_36:14.1.1_2	kappenti, dakkhiṇāyapi disāya āgantvā vāsaṁ kappenti. Khattiyāpi āgantvā vāsaṁ kappenti,	14	
PA_sn_36:14.1.1_3	brāhmaṇāpi āgantvā vāsaṁ kappenti, vessāpi āgantvā vāsaṁ kappenti, suddāpi āgantvā vāsaṁ kappenti.	14	
PA_sn_36:14.1.2	Evameva kho, bhikkhave, imasmiṁ kāyasmiṁ vividhā vedanā uppajjanti. Sukhāpi vedanā uppajjati, dukkhāpi vedanā uppajjati, adukkhamasukhāpi vedanā uppajjati.	14	
PA_sn_36:14.1.3	Sāmisāpi sukhā vedanā uppajjati, sāmisāpi dukkhā vedanā uppajjati, sāmisāpi adukkhamasukhā vedanā uppajjati.	14	
PA_sn_36:14.1.4	Nirāmisāpi sukhā vedanā uppajjati, nirāmisāpi dukkhā vedanā uppajjati, nirāmisāpi adukkhamasukhā vedanā uppajjatī”ti.	14	
PA_sn_36:14.1.5	Catutthaṁ.	14	
PA_sn_36:15.0.1	Saṁyutta Nikāya 36.15	15	
PA_sn_36:15.0.2	2. Rahogatavagga	15	
PA_sn_36:15.0.3	Paṭhamaānandasutta	15	
PA_sn_36:15.1.1	Atha kho āyasmā ānando yena bhagavā tenupasaṅkami; upasaṅkamitvā ekamantaṁ nisīdi, ekamantaṁ nisinno kho āyasmā ānando bhagavantaṁ etadavoca:	15	
PA_sn_36:15.1.2	“katamā nu kho, bhante, vedanā, katamo vedanāsamudayo, katamo vedanānirodho, katamā vedanānirodhagāminī paṭipadā?	15	
PA_sn_36:15.1.3	Ko vedanāya assādo, ko ādīnavo, kiṁ nissaraṇan”ti?	15	
PA_sn_36:15.1.4	“Tisso imā, ānanda, vedanā—	15	
PA_sn_36:15.1.5	sukhā vedanā, dukkhā vedanā, adukkhamasukhā vedanā—	15	
PA_sn_36:15.1.6	imā vuccanti, ānanda, vedanā.	15	
PA_sn_36:15.1.7	Phassasamudayā vedanāsamudayo;	15	
PA_sn_36:15.1.8	phassanirodhā vedanānirodho.	15	
PA_sn_36:15.1.9	Ayameva ariyo aṭṭhaṅgiko maggo vedanānirodhagāminī paṭipadā, seyyathidaṁ—	15	
PA_sn_36:15.1.10	sammādiṭṭhi …pe… sammāsamādhi.	15	
PA_sn_36:15.1.11	Yaṁ vedanaṁ paṭicca uppajjati sukhaṁ somanassaṁ, ayaṁ vedanāya assādo.	15	
PA_sn_36:15.1.12	Yaṁ vedanā aniccā dukkhā vipariṇāmadhammā, ayaṁ vedanāya ādīnavo.	15	
PA_sn_36:15.1.13	Yo vedanāya chandarāgavinayo chandarāgappahānaṁ, idaṁ vedanāya nissaraṇaṁ.	15	
PA_sn_36:15.1.14	Atha kho panānanda, mayā anupubbasaṅkhārānaṁ nirodho akkhāto.	15	
PA_sn_36:15.1.15	Paṭhamaṁ jhānaṁ samāpannassa vācā niruddhā hoti …pe…	15	
PA_sn_36:15.1.16	saññāvedayitanirodhaṁ samāpannassa saññā ca vedanā ca niruddhā honti.	15	
PA_sn_36:15.1.17	Khīṇāsavassa bhikkhuno rāgo niruddho hoti, doso niruddho hoti, moho niruddho hoti.	15	
PA_sn_36:15.1.18	Atha kho panānanda, mayā anupubbasaṅkhārānaṁ vūpasamo akkhāto.	15	
PA_sn_36:15.1.19	Paṭhamaṁ jhānaṁ samāpannassa vācā vūpasantā hoti …pe…	15	
PA_sn_36:15.1.20	saññāvedayitanirodhaṁ samāpannassa saññā ca vedanā ca vūpasantā honti.	15	
PA_sn_36:15.1.21	Khīṇāsavassa bhikkhuno rāgo vūpasanto hoti, doso vūpasanto hoti, moho vūpasanto hoti.	15	
PA_sn_36:15.1.22	Atha kho panānanda, mayā anupubbasaṅkhārānaṁ paṭippassaddhi akkhātā.	15	
PA_sn_36:15.1.23	Paṭhamaṁ jhānaṁ samāpannassa vācā paṭippassaddhā hoti …pe…	15	
PA_sn_36:15.1.24	ākāsānañcāyatanaṁ samāpannassa rūpasaññā paṭippassaddhā hoti.	15	
PA_sn_36:15.1.25	Viññāṇañcāyatanaṁ samāpannassa ākāsānañcāyatanasaññā paṭippassaddhā hoti.	15	
PA_sn_36:15.1.26	Ākiñcaññāyatanaṁ samāpannassa viññāṇañcāyatanasaññā paṭippassaddhā hoti.	15	
PA_sn_36:15.1.27	Nevasaññānāsaññāyatanaṁ samāpannassa ākiñcaññāyatanasaññā paṭippassaddhā hoti.	15	
PA_sn_36:15.1.28	Saññāvedayitanirodhaṁ samāpannassa saññā ca vedanā ca paṭippassaddhā honti.	15	
PA_sn_36:15.1.29	Khīṇāsavassa bhikkhuno rāgo paṭippassaddho hoti, doso paṭippassaddho hoti, moho paṭippassaddho hotī”ti.	15	
PA_sn_36:15.1.30	Pañcamaṁ.	15	
PA_sn_36:16.0.1	Saṁyutta Nikāya 36.16	16	
PA_sn_36:16.0.2	2. Rahogatavagga	16	
PA_sn_36:16.0.3	Dutiyaānandasutta	16	
PA_sn_36:16.1.1	Atha kho āyasmā ānando yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. Ekamantaṁ nisinnaṁ kho āyasmantaṁ ānandaṁ bhagavā etadavoca:	16	
PA_sn_36:16.1.2	“katamā nu kho, ānanda, vedanā, katamo vedanāsamudayo, katamo vedanānirodho, katamā vedanānirodhagāminī paṭipadā?	16	
PA_sn_36:16.1.3	Ko vedanāya assādo, ko ādīnavo, kiṁ nissaraṇan”ti?	16	
PA_sn_36:16.1.4	“Bhagavaṁmūlakā no, bhante, dhammā bhagavaṁnettikā bhagavaṁpaṭisaraṇā. Sādhu, bhante, bhagavantaññeva paṭibhātu etassa bhāsitassa attho. Bhagavato sutvā bhikkhū dhāressantī”ti.	16	
PA_sn_36:16.1.5	“Tena hi, ānanda, suṇohi, sādhukaṁ manasi karohi; bhāsissāmī”ti.	16	
PA_sn_36:16.1.6	“Evaṁ, bhante”ti kho āyasmā ānando bhagavato paccassosi.	16	
PA_sn_36:16.1.7	Bhagavā etadavoca:	16	
PA_sn_36:16.1.8	“tisso imā, ānanda, vedanā—	16	
PA_sn_36:16.1.9	sukhā vedanā, dukkhā vedanā, adukkhamasukhā vedanā—	16	
PA_sn_36:16.1.10	imā vuccanti, ānanda, vedanā …pe…	16	
PA_sn_36:16.1.11	phassasamudayā …pe…	16	
PA_sn_36:16.1.12	khīṇāsavassa bhikkhuno rāgo paṭippassaddho hoti, doso paṭippassaddho hoti, moho paṭippassaddho hotī”ti.	16	
PA_sn_36:16.1.13	Chaṭṭhaṁ.	16	
PA_sn_36:17.0.1	Saṁyutta Nikāya 36.17	17	
PA_sn_36:17.0.2	2. Rahogatavagga	17	
PA_sn_36:17.0.3	Paṭhamasambahulasutta	17	
PA_sn_36:17.1.1	Atha kho sambahulā bhikkhū yena bhagavā tenupasaṅkamiṁsu; upasaṅkamitvā bhagavantaṁ abhivādetvā ekamantaṁ nisīdiṁsu. Ekamantaṁ nisinnā kho te bhikkhū bhagavantaṁ etadavocuṁ:	17	
PA_sn_36:17.1.2	“katamā nu kho, bhante, vedanā, katamo vedanāsamudayo, katamo vedanānirodho, katamā vedanānirodhagāminī paṭipadā?	17	
PA_sn_36:17.1.3	Ko vedanāya assādo, ko ādīnavo, kiṁ nissaraṇan”ti?	17	
PA_sn_36:17.1.4	“Tisso imā, bhikkhave, vedanā—	17	
PA_sn_36:17.1.5	sukhā vedanā, dukkhā vedanā, adukkhamasukhā vedanā—	17	
PA_sn_36:17.1.6	imā vuccanti, bhikkhave, vedanā.	17	
PA_sn_36:17.1.7	Phassasamudayā vedanāsamudayo;	17	
PA_sn_36:17.1.8	phassanirodhā vedanānirodho.	17	
PA_sn_36:17.1.9	Ayameva ariyo aṭṭhaṅgiko maggo vedanānirodhagāminī paṭipadā, seyyathidaṁ—	17	
PA_sn_36:17.1.10	sammādiṭṭhi …pe… sammāsamādhi.	17	
PA_sn_36:17.1.11	Yaṁ vedanaṁ paṭicca uppajjati sukhaṁ somanassaṁ, ayaṁ vedanāya assādo.	17	
PA_sn_36:17.1.12	Yaṁ vedanā aniccā dukkhā vipariṇāmadhammā, ayaṁ vedanāya ādīnavo.	17	
PA_sn_36:17.1.13	Yo vedanāya chandarāgavinayo chandarāgappahānaṁ, idaṁ vedanāya nissaraṇaṁ.	17	
PA_sn_36:17.2.1	Atha kho pana, bhikkhave, mayā anupubbasaṅkhārānaṁ nirodho akkhāto.	17	
PA_sn_36:17.2.2	Paṭhamaṁ jhānaṁ samāpannassa vācā niruddhā hoti …pe…	17	
PA_sn_36:17.2.3	khīṇāsavassa bhikkhuno rāgo niruddho hoti, doso niruddho hoti, moho niruddho hoti.	17	
PA_sn_36:17.2.4	Atha kho pana, bhikkhave, mayā anupubbasaṅkhārānaṁ vūpasamo akkhāto.	17	
PA_sn_36:17.2.5	Paṭhamaṁ jhānaṁ samāpannassa vācā vūpasantā hoti …pe…	17	
PA_sn_36:17.2.6	khīṇāsavassa bhikkhuno rāgo vūpasanto hoti, doso vūpasanto hoti, moho vūpasanto hoti.	17	
PA_sn_36:17.2.7	Chayimā, bhikkhave, passaddhiyo.	17	
PA_sn_36:17.2.8	Paṭhamaṁ jhānaṁ samāpannassa vācā paṭippassaddhā hoti.	17	
PA_sn_36:17.2.9	Dutiyaṁ jhānaṁ samāpannassa vitakkavicārā paṭippassaddhā honti.	17	
PA_sn_36:17.2.10	Tatiyaṁ jhānaṁ samāpannassa pīti paṭippassaddhā hoti.	17	
PA_sn_36:17.2.11	Catutthaṁ jhānaṁ samāpannassa assāsapassāsā paṭippassaddhā honti.	17	
PA_sn_36:17.2.12	Saññāvedayitanirodhaṁ samāpannassa saññā ca vedanā ca paṭippassaddhā honti.	17	
PA_sn_36:17.2.13	Khīṇāsavassa bhikkhuno rāgo paṭippassaddho hoti, doso paṭippassaddho hoti, moho paṭippassaddho hotī”ti.	17	
PA_sn_36:17.2.14	Sattamaṁ.	17	
PA_sn_36:18.0.1	Saṁyutta Nikāya 36.18	18	
PA_sn_36:18.0.2	2. Rahogatavagga	18	
PA_sn_36:18.0.3	Dutiyasambahulasutta	18	
PA_sn_36:18.1.1	Atha kho sambahulā bhikkhū yena bhagavā tenupasaṅkamiṁsu …pe…	18	
PA_sn_36:18.1.2	ekamantaṁ nisinnā kho te bhikkhū bhagavā etadavoca:	18	
PA_sn_36:18.1.3	“katamā nu kho, bhikkhave, vedanā, katamo vedanāsamudayo, katamo vedanānirodho, katamā vedanānirodhagāminī paṭipadā?	18	
PA_sn_36:18.1.4	Ko vedanāya assādo, ko ādīnavo, kiṁ nissaraṇan”ti?	18	
PA_sn_36:18.1.5	“Bhagavaṁmūlakā no, bhante, dhammā …pe…”	18	
PA_sn_36:18.1.6	“tisso imā, bhikkhave, vedanā—	18	
PA_sn_36:18.1.7	sukhā vedanā, dukkhā vedanā, adukkhamasukhā vedanā—	18	
PA_sn_36:18.1.8	imā vuccanti, bhikkhave, vedanā …pe… phassasamudayā …pe….	18	
PA_sn_36:18.1.9	(Yathā purimasuttante, tathā vitthāretabbo.)	18	
PA_sn_36:18.1.10	Aṭṭhamaṁ.	18	
PA_sn_36:19.0.1	Saṁyutta Nikāya 36.19	19	
PA_sn_36:19.0.2	2. Rahogatavagga	19	
PA_sn_36:19.0.3	Pañcakaṅgasutta	19	
PA_sn_36:19.1.1_0	Atha kho pañcakaṅgo thapati yenāyasmā udāyī tenupasaṅkami; upasaṅkamitvā āyasmantaṁ	19	
PA_sn_36:19.1.1_1	udāyiṁ abhivādetvā ekamantaṁ nisīdi. Ekamantaṁ nisinno kho pañcakaṅgo thapati āyasmantaṁ udāyiṁ etadavoca:	19	
PA_sn_36:19.1.2	“kati nu kho, bhante udāyi, vedanā vuttā bhagavatā”ti?	19	
PA_sn_36:19.1.3	“Tisso kho, thapati, vedanā vuttā bhagavatā.	19	
PA_sn_36:19.1.4	Sukhā vedanā, dukkhā vedanā, adukkhamasukhā vedanā—	19	
PA_sn_36:19.1.5	imā kho, thapati, tisso vedanā vuttā bhagavatā”ti.	19	
PA_sn_36:19.1.6	Evaṁ vutte, pañcakaṅgo thapati āyasmantaṁ udāyiṁ etadavoca:	19	
PA_sn_36:19.1.7	“na kho, bhante udāyi, tisso vedanā vuttā bhagavatā.	19	
PA_sn_36:19.1.8	Dve vedanā vuttā bhagavatā—	19	
PA_sn_36:19.1.9	sukhā vedanā, dukkhā vedanā.	19	
PA_sn_36:19.1.10	Yāyaṁ, bhante, adukkhamasukhā vedanā, santasmiṁ esā paṇīte sukhe vuttā bhagavatā”ti.	19	
PA_sn_36:19.2.1	Dutiyampi kho āyasmā udāyī pañcakaṅgaṁ thapatiṁ etadavoca:	19	
PA_sn_36:19.2.2	“na kho, thapati, dve vedanā vuttā bhagavatā.	19	
PA_sn_36:19.2.3	Tisso vedanā vuttā bhagavatā.	19	
PA_sn_36:19.2.4	Sukhā vedanā, dukkhā vedanā, adukkhamasukhā vedanā—	19	
PA_sn_36:19.2.5	imā tisso vedanā vuttā bhagavatā”ti.	19	
PA_sn_36:19.2.6	Dutiyampi kho pañcakaṅgo thapati āyasmantaṁ udāyiṁ etadavoca:	19	
PA_sn_36:19.2.7	“na kho, bhante udāyi, tisso vedanā vuttā bhagavatā.	19	
PA_sn_36:19.2.8	Dve vedanā vuttā bhagavatā—	19	
PA_sn_36:19.2.9	sukhā vedanā, dukkhā vedanā.	19	
PA_sn_36:19.2.10	Yāyaṁ, bhante, adukkhamasukhā vedanā, santasmiṁ esā paṇīte sukhe vuttā bhagavatā”ti.	19	
PA_sn_36:19.3.1	Tatiyampi kho āyasmā udāyī pañcakaṅgaṁ thapatiṁ etadavoca:	19	
PA_sn_36:19.3.2	“na kho, thapati, dve vedanā vuttā bhagavatā.	19	
PA_sn_36:19.3.3	Tisso vedanā vuttā bhagavatā.	19	
PA_sn_36:19.3.4	Sukhā vedanā, dukkhā vedanā, adukkhamasukhā vedanā—	19	
PA_sn_36:19.3.5	imā tisso vedanā vuttā bhagavatā”ti.	19	
PA_sn_36:19.3.6	Tatiyampi kho pañcakaṅgo thapati āyasmantaṁ udāyiṁ etadavoca:	19	
PA_sn_36:19.3.7	“na kho, bhante udāyi, tisso vedanā vuttā bhagavatā.	19	
PA_sn_36:19.3.8	Dve vedanā vuttā bhagavatā—	19	
PA_sn_36:19.3.9	sukhā vedanā, dukkhā vedanā.	19	
PA_sn_36:19.3.10	Yāyaṁ, bhante, adukkhamasukhā vedanā, santasmiṁ esā paṇīte sukhe vuttā bhagavatā”ti.	19	
PA_sn_36:19.3.11	Neva sakkhi āyasmā udāyī pañcakaṅgaṁ thapatiṁ saññāpetuṁ, na panāsakkhi pañcakaṅgo thapati āyasmantaṁ udāyiṁ saññāpetuṁ.	19	
PA_sn_36:19.3.12	Assosi kho āyasmā ānando āyasmato udāyissa pañcakaṅgena thapatinā saddhiṁ imaṁ kathāsallāpaṁ.	19	
PA_sn_36:19.4.1	Atha kho āyasmā ānando yena bhagavā tenupasaṅkami; upasaṅkamitvā ekamantaṁ nisīdi.	19	
PA_sn_36:19.4.2	Ekamantaṁ nisinno kho āyasmā ānando yāvatako āyasmato udāyissa pañcakaṅgena thapatinā saddhiṁ ahosi kathāsallāpo taṁ sabbaṁ bhagavato ārocesi.	19	
PA_sn_36:19.5.1	“Santameva, ānanda, pariyāyaṁ pañcakaṅgo thapati udāyissa bhikkhuno nābbhanumodi;	19	
PA_sn_36:19.5.2	santañca panānanda, pariyāyaṁ udāyī bhikkhu pañcakaṅgassa thapatino nābbhanumodi.	19	
PA_sn_36:19.5.3	Dvepi mayā, ānanda, vedanā vuttā pariyāyena.	19	
PA_sn_36:19.5.4	Tissopi mayā vedanā vuttā pariyāyena.	19	
PA_sn_36:19.5.5	Pañcapi mayā vedanā vuttā pariyāyena.	19	
PA_sn_36:19.5.6	Chapi mayā vedanā vuttā pariyāyena.	19	
PA_sn_36:19.5.7	Aṭṭhārasāpi mayā vedanā vuttā pariyāyena.	19	
PA_sn_36:19.5.8	Chattiṁsāpi mayā vedanā vuttā pariyāyena.	19	
PA_sn_36:19.5.9	Aṭṭhasatampi mayā vedanā vuttā pariyāyena.	19	
PA_sn_36:19.5.10	Evaṁ pariyāyadesito kho, ānanda, mayā dhammo.	19	
PA_sn_36:19.5.11_0	Evaṁ pariyāyadesite kho, ānanda, mayā dhamme ye aññamaññassa subhāsitaṁ sulapitaṁ,	19	
PA_sn_36:19.5.11_1	na samanumaññissanti, na samanujānissanti, na samanumodissanti, tesaṁ etaṁ pāṭikaṅkhaṁ—bhaṇḍanajātā	19	
PA_sn_36:19.5.11_2	kalahajātā vivādāpannā aññamaññaṁ mukhasattīhi vitudantā viharissantīti.	19	
PA_sn_36:19.5.12	Evaṁ pariyāyadesito kho, ānanda, mayā dhammo.	19	
PA_sn_36:19.5.13_0	Evaṁ pariyāyadesite kho, ānanda, mayā dhamme ye aññamaññassa subhāsitaṁ sulapitaṁ	19	
PA_sn_36:19.5.13_1	samanumaññissanti samanujānissanti samanumodissanti, tesaṁ etaṁ pāṭikaṅkhaṁ—samaggā	19	
PA_sn_36:19.5.13_2	sammodamānā avivadamānā khīrodakībhūtā aññamaññaṁ piyacakkhūhi sampassantā viharissantīti.	19	
PA_sn_36:19.6.1	Pañcime, ānanda, kāmaguṇā.	19	
PA_sn_36:19.6.2	Katame pañca?	19	
PA_sn_36:19.6.3	Cakkhuviññeyyā rūpā iṭṭhā kantā manāpā piyarūpā kāmūpasaṁhitā rajanīyā …pe…	19	
PA_sn_36:19.6.4	kāyaviññeyyā phoṭṭhabbā iṭṭhā kantā manāpā piyarūpā kāmūpasaṁhitā rajanīyā.	19	
PA_sn_36:19.6.5	Ime kho, ānanda, pañca kāmaguṇā.	19	
PA_sn_36:19.6.6	Yaṁ kho, ānanda, ime pañca kāmaguṇe paṭicca uppajjati sukhaṁ somanassaṁ—	19	
PA_sn_36:19.6.7	idaṁ vuccati kāmasukhaṁ.	19	
PA_sn_36:19.6.8	Ye kho, ānanda, evaṁ vadeyyuṁ:	19	
PA_sn_36:19.6.9	‘etapparamaṁ santaṁ sukhaṁ somanassaṁ paṭisaṁvedentī’ti—	19	
PA_sn_36:19.6.10	idaṁ nesāhaṁ nānujānāmi.	19	
PA_sn_36:19.6.11	Taṁ kissa hetu?	19	
PA_sn_36:19.6.12	Atthānanda, etamhā sukhā aññaṁ sukhaṁ abhikkantatarañca paṇītatarañca.	19	
PA_sn_36:19.7.1	Katamañcānanda, etamhā sukhā aññaṁ sukhaṁ abhikkantatarañca paṇītatarañca?	19	
PA_sn_36:19.7.2	Idhānanda, bhikkhu vivicceva kāmehi vivicca akusalehi dhammehi savitakkaṁ savicāraṁ vivekajaṁ pītisukhaṁ paṭhamaṁ jhānaṁ upasampajja viharati.	19	
PA_sn_36:19.7.3	Idaṁ kho, ānanda, etamhā sukhā aññaṁ sukhaṁ abhikkantatarañca paṇītatarañca.	19	
PA_sn_36:19.7.4	Ye kho, ānanda, evaṁ vadeyyuṁ:	19	
PA_sn_36:19.7.5	‘etapparamaṁ santaṁ sukhaṁ somanassaṁ paṭisaṁvedentī’ti—	19	
PA_sn_36:19.7.6	idaṁ nesāhaṁ nānujānāmi.	19	
PA_sn_36:19.7.7	Taṁ kissa hetu?	19	
PA_sn_36:19.7.8	Atthānanda, etamhā sukhā aññaṁ sukhaṁ abhikkantatarañca paṇītatarañca.	19	
PA_sn_36:19.8.1	Katamañcānanda, etamhā sukhā aññaṁ sukhaṁ abhikkantatarañca paṇītatarañca?	19	
PA_sn_36:19.8.2	Idhānanda, bhikkhu, vitakkavicārānaṁ vūpasamā ajjhattaṁ sampasādanaṁ cetaso ekodibhāvaṁ avitakkaṁ avicāraṁ samādhijaṁ pītisukhaṁ dutiyaṁ jhānaṁ upasampajja viharati.	19	
PA_sn_36:19.8.3	Idaṁ kho, ānanda, etamhā sukhā aññaṁ sukhaṁ abhikkantatarañca paṇītatarañca.	19	
PA_sn_36:19.8.4	Ye kho, ānanda, evaṁ vadeyyuṁ:	19	
PA_sn_36:19.8.5	‘etapparamaṁ santaṁ sukhaṁ somanassaṁ paṭisaṁvedentī’ti—	19	
PA_sn_36:19.8.6	idaṁ nesāhaṁ nānujānāmi.	19	
PA_sn_36:19.8.7	Taṁ kissa hetu?	19	
PA_sn_36:19.8.8	Atthānanda, etamhā sukhā aññaṁ sukhaṁ abhikkantatarañca paṇītatarañca.	19	
PA_sn_36:19.9.1	Katamañcānanda, etamhā sukhā aññaṁ sukhaṁ abhikkantatarañca paṇītatarañca?	19	
PA_sn_36:19.9.2_0	Idhānanda, bhikkhu pītiyā ca virāgā upekkhako ca viharati sato ca sampajāno, sukhañca	19	
PA_sn_36:19.9.2_1	kāyena paṭisaṁvedeti, yaṁ taṁ ariyā ācikkhanti: ‘upekkhako satimā sukhavihārī’ti	19	
PA_sn_36:19.9.2_2	tatiyaṁ jhānaṁ upasampajja viharati.	19	
PA_sn_36:19.9.3	Idaṁ kho, ānanda, etamhā sukhā aññaṁ sukhaṁ abhikkantatarañca paṇītatarañca.	19	
PA_sn_36:19.9.4	Ye kho, ānanda, evaṁ vadeyyuṁ:	19	
PA_sn_36:19.9.5	‘etapparamaṁ santaṁ sukhaṁ somanassaṁ paṭisaṁvedentī’ti—	19	
PA_sn_36:19.9.6	idaṁ nesāhaṁ nānujānāmi.	19	
PA_sn_36:19.9.7	Taṁ kissa hetu?	19	
PA_sn_36:19.9.8	Atthānanda, etamhā sukhā aññaṁ sukhaṁ abhikkantatarañca paṇītatarañca.	19	
PA_sn_36:19.10.1	Katamañcānanda, etamhā sukhā aññaṁ sukhaṁ abhikkantatarañca paṇītatarañca?	19	
PA_sn_36:19.10.2	Idhānanda, bhikkhu sukhassa ca pahānā dukkhassa ca pahānā pubbeva somanassadomanassānaṁ atthaṅgamā adukkhamasukhaṁ upekkhāsatipārisuddhiṁ catutthaṁ jhānaṁ upasampajja viharati.	19	
PA_sn_36:19.10.3	Idaṁ kho, ānanda, etamhā sukhā aññaṁ sukhaṁ abhikkantatarañca paṇītatarañca.	19	
PA_sn_36:19.10.4	Ye kho, ānanda, evaṁ vadeyyuṁ:	19	
PA_sn_36:19.10.5	‘etapparamaṁ santaṁ sukhaṁ somanassaṁ paṭisaṁvedentī’ti—	19	
PA_sn_36:19.10.6	idaṁ nesāhaṁ nānujānāmi.	19	
PA_sn_36:19.10.7	Taṁ kissa hetu?	19	
PA_sn_36:19.10.8	Atthānanda, etamhā sukhā aññaṁ sukhaṁ abhikkantatarañca paṇītatarañca.	19	
PA_sn_36:19.11.1	Katamañcānanda, etamhā sukhā aññaṁ sukhaṁ abhikkantatarañca paṇītatarañca?	19	
PA_sn_36:19.11.2	Idhānanda, bhikkhu sabbaso rūpasaññānaṁ samatikkamā, paṭighasaññānaṁ atthaṅgamā, nānattasaññānaṁ amanasikārā, ‘ananto ākāso’ti ākāsānañcāyatanaṁ upasampajja viharati.	19	
PA_sn_36:19.11.3	Idaṁ kho, ānanda, etamhā sukhā aññaṁ sukhaṁ abhikkantatarañca paṇītatarañca.	19	
PA_sn_36:19.11.4	Ye kho, ānanda, evaṁ vadeyyuṁ:	19	
PA_sn_36:19.11.5	‘etapparamaṁ santaṁ sukhaṁ somanassaṁ paṭisaṁvedentī’ti—	19	
PA_sn_36:19.11.6	idaṁ nesāhaṁ nānujānāmi.	19	
PA_sn_36:19.11.7	Taṁ kissa hetu?	19	
PA_sn_36:19.11.8	Atthānanda, etamhā sukhā aññaṁ sukhaṁ abhikkantatarañca paṇītatarañca.	19	
PA_sn_36:19.12.1	Katamañcānanda, etamhā sukhā aññaṁ sukhaṁ abhikkantatarañca paṇītatarañca?	19	
PA_sn_36:19.12.2	Idhānanda, bhikkhu sabbaso ākāsānañcāyatanaṁ samatikkamma, ‘anantaṁ viññāṇan’ti viññāṇañcāyatanaṁ upasampajja viharati.	19	
PA_sn_36:19.12.3	Idaṁ kho, ānanda, etamhā sukhā aññaṁ sukhaṁ abhikkantatarañca paṇītatarañca.	19	
PA_sn_36:19.12.4	Ye kho, ānanda, evaṁ vadeyyuṁ:	19	
PA_sn_36:19.12.5	‘etapparamaṁ santaṁ sukhaṁ somanassaṁ paṭisaṁvedentī’ti—	19	
PA_sn_36:19.12.6	idaṁ nesāhaṁ nānujānāmi.	19	
PA_sn_36:19.12.7	Taṁ kissa hetu?	19	
PA_sn_36:19.12.8	Atthānanda, etamhā sukhā aññaṁ sukhaṁ abhikkantatarañca paṇītatarañca.	19	
PA_sn_36:19.13.1	Katamañcānanda, etamhā sukhā aññaṁ sukhaṁ abhikkantatarañca paṇītatarañca?	19	
PA_sn_36:19.13.2	Idhānanda, bhikkhu sabbaso viññāṇañcāyatanaṁ samatikkamma, ‘natthi kiñcī’ti ākiñcaññāyatanaṁ upasampajja viharati.	19	
PA_sn_36:19.13.3	Idaṁ kho, ānanda, etamhā sukhā aññaṁ sukhaṁ abhikkantatarañca paṇītatarañca.	19	
PA_sn_36:19.13.4	Ye kho, ānanda, evaṁ vadeyyuṁ:	19	
PA_sn_36:19.13.5	‘etapparamaṁ santaṁ sukhaṁ somanassaṁ paṭisaṁvedentī’ti—	19	
PA_sn_36:19.13.6	idaṁ nesāhaṁ nānujānāmi.	19	
PA_sn_36:19.13.7	Taṁ kissa hetu?	19	
PA_sn_36:19.13.8	Atthānanda, etamhā sukhā aññaṁ sukhaṁ abhikkantatarañca paṇītatarañca.	19	
PA_sn_36:19.14.1	Katamañcānanda, etamhā sukhā aññaṁ sukhaṁ abhikkantatarañca paṇītatarañca?	19	
PA_sn_36:19.14.2	Idhānanda, bhikkhu sabbaso ākiñcaññāyatanaṁ samatikkamma nevasaññānāsaññāyatanaṁ upasampajja viharati.	19	
PA_sn_36:19.14.3	Idaṁ kho, ānanda, etamhā sukhā aññaṁ sukhaṁ abhikkantatarañca paṇītatarañca.	19	
PA_sn_36:19.14.4	Ye kho, ānanda, evaṁ vadeyyuṁ:	19	
PA_sn_36:19.14.5	‘etapparamaṁ santaṁ sukhaṁ somanassaṁ paṭisaṁvedentī’ti—	19	
PA_sn_36:19.14.6	idaṁ nesāhaṁ nānujānāmi.	19	
PA_sn_36:19.14.7	Taṁ kissa hetu?	19	
PA_sn_36:19.14.8	Atthānanda, etamhā sukhā aññaṁ sukhaṁ abhikkantatarañca paṇītatarañca.	19	
PA_sn_36:19.15.1	Katamañcānanda, etamhā sukhā aññaṁ sukhaṁ abhikkantatarañca paṇītatarañca?	19	
PA_sn_36:19.15.2	Idhānanda, bhikkhu sabbaso nevasaññānāsaññāyatanaṁ samatikkamma saññāvedayitanirodhaṁ upasampajja viharati.	19	
PA_sn_36:19.15.3	Idaṁ kho, ānanda, etamhā sukhā aññaṁ sukhaṁ abhikkantatarañca paṇītatarañca.	19	
PA_sn_36:19.16.1	Ṭhānaṁ kho panetaṁ, ānanda, vijjati yaṁ aññatitthiyā paribbājakā evaṁ vadeyyuṁ:	19	
PA_sn_36:19.16.2	‘saññāvedayitanirodhaṁ samaṇo gotamo āha, tañca sukhasmiṁ paññapeti.	19	
PA_sn_36:19.16.3	Tayidaṁ kiṁsu, tayidaṁ kathaṁsū’ti?	19	
PA_sn_36:19.16.4	Evaṁvādino, ānanda, aññatitthiyā paribbājakā evamassu vacanīyā:	19	
PA_sn_36:19.16.5	‘na kho, āvuso, bhagavā sukhaññeva vedanaṁ sandhāya sukhasmiṁ paññapeti.	19	
PA_sn_36:19.16.6	Yattha yattha, āvuso, sukhaṁ upalabbhati, yahiṁ yahiṁ, taṁ taṁ tathāgato sukhasmiṁ paññapetī’”ti.	19	
PA_sn_36:19.16.7	Navamaṁ.	19	
PA_sn_36:20.0.1	Saṁyutta Nikāya 36.20	20	
PA_sn_36:20.0.2	2. Rahogatavagga	20	
PA_sn_36:20.0.3	Bhikkhusutta	20	
PA_sn_36:20.1.1_0	“Dvepi mayā, bhikkhave, vedanā vuttā pariyāyena, tissopi mayā vedanā vuttā pariyāyena,	20	
PA_sn_36:20.1.1_1	pañcapi mayā vedanā vuttā pariyāyena, chapi mayā vedanā vuttā pariyāyena, aṭṭhārasāpi	20	
PA_sn_36:20.1.1_2	mayā vedanā vuttā pariyāyena, chattiṁsāpi mayā vedanā vuttā pariyāyena, aṭṭhasatampi	20	
PA_sn_36:20.1.1_3	mayā vedanā vuttā pariyāyena.	20	
PA_sn_36:20.1.2	Evaṁ pariyāyadesito, bhikkhave, mayā dhammo.	20	
PA_sn_36:20.1.3_0	Evaṁ pariyāyadesite kho, bhikkhave, mayā dhamme ye aññamaññassa subhāsitaṁ sulapitaṁ	20	
PA_sn_36:20.1.3_1	na samanumaññissanti, na samanujānissanti, na samanumodissanti, tesaṁ etaṁ pāṭikaṅkhaṁ—bhaṇḍanajātā	20	
PA_sn_36:20.1.3_2	kalahajātā vivādāpannā aññamaññaṁ mukhasattīhi vitudantā viharissantīti.	20	
PA_sn_36:20.1.4	Evaṁ pariyāyadesito, bhikkhave, mayā dhammo.	20	
PA_sn_36:20.1.5_0	Evaṁ pariyāyadesite kho, bhikkhave, mayā dhamme ye aññamaññassa subhāsitaṁ sulapitaṁ	20	
PA_sn_36:20.1.5_1	samanumaññissanti samanujānissanti samanumodissanti, tesaṁ etaṁ pāṭikaṅkhaṁ—samaggā	20	
PA_sn_36:20.1.5_2	sammodamānā avivadamānā khīrodakībhūtā aññamaññaṁ piyacakkhūhi sampassantā viharissantīti.	20	
PA_sn_36:20.2.1	Pañcime, bhikkhave, kāmaguṇā …pe…	20	
PA_sn_36:20.2.2	ṭhānaṁ kho panetaṁ, bhikkhave, vijjati yaṁ aññatitthiyā paribbājakā evaṁ vadeyyuṁ:	20	
PA_sn_36:20.2.3	‘saññāvedayitanirodhaṁ samaṇo gotamo āha, tañca sukhasmiṁ paññapeti.	20	
PA_sn_36:20.2.4	Tayidaṁ kiṁsu, tayidaṁ kathaṁsū’ti?	20	
PA_sn_36:20.2.5	Evaṁvādino, bhikkhave, aññatitthiyā paribbājakā evamassu vacanīyā:	20	
PA_sn_36:20.2.6	‘na kho, āvuso, bhagavā sukhaññeva vedanaṁ sandhāya sukhasmiṁ paññapeti.	20	
PA_sn_36:20.2.7	Yattha yattha, āvuso, sukhaṁ upalabbhati yahiṁ yahiṁ, taṁ taṁ tathāgato sukhasmiṁ paññapetī’”ti.	20	
PA_sn_36:20.2.8	Dasamaṁ.	20	
PA_sn_36:20.2.9	Rahogatavaggo dutiyo.	20	
PA_sn_36:20.3.0	Tassuddānaṁ	20	
PA_sn_36:20.3.1	Rahogataṁ dve ākāsaṁ,	20	
PA_sn_36:20.3.2	agāraṁ dve ca ānandā;	20	
PA_sn_36:20.3.3	Sambahulā duve vuttā,	20	
PA_sn_36:20.3.4	pañcakaṅgo ca bhikkhunāti.	20	
PA_sn_36:21.0.1	Saṁyutta Nikāya 36.21	21	
PA_sn_36:21.0.2	3. Aṭṭhasatapariyāyavagga	21	
PA_sn_36:21.0.3	Sīvakasutta	21	
PA_sn_36:21.1.1	Ekaṁ samayaṁ bhagavā rājagahe viharati veḷuvane kalandakanivāpe.	21	
PA_sn_36:21.1.2	Atha kho moḷiyasīvako paribbājako yena bhagavā tenupasaṅkami; upasaṅkamitvā bhagavatā saddhiṁ sammodi.	21	
PA_sn_36:21.1.3	Sammodanīyaṁ kathaṁ sāraṇīyaṁ vītisāretvā ekamantaṁ nisīdi. Ekamantaṁ nisinno kho moḷiyasīvako paribbājako bhagavantaṁ etadavoca:	21	
PA_sn_36:21.1.4	“santi, bho gotama, eke samaṇabrāhmaṇā evaṁvādino evaṁdiṭṭhino:	21	
PA_sn_36:21.1.5	‘yaṁ kiñcāyaṁ purisapuggalo paṭisaṁvedeti sukhaṁ vā dukkhaṁ vā adukkhamasukhaṁ vā sabbaṁ taṁ pubbekatahetū’ti.	21	
PA_sn_36:21.1.6	Idha bhavaṁ gotamo kimāhā”ti?	21	
PA_sn_36:21.2.1	“Pittasamuṭṭhānānipi kho, sīvaka, idhekaccāni vedayitāni uppajjanti.	21	
PA_sn_36:21.2.2	Sāmampi kho etaṁ, sīvaka, veditabbaṁ yathā pittasamuṭṭhānānipi idhekaccāni vedayitāni uppajjanti.	21	
PA_sn_36:21.2.3	Lokassapi kho etaṁ, sīvaka, saccasammataṁ yathā pittasamuṭṭhānānipi idhekaccāni vedayitāni uppajjanti.	21	
PA_sn_36:21.2.4	Tatra, sīvaka, ye te samaṇabrāhmaṇā evaṁvādino evaṁdiṭṭhino:	21	
PA_sn_36:21.2.5	‘yaṁ kiñcāyaṁ purisapuggalo paṭisaṁvedeti sukhaṁ vā dukkhaṁ vā adukkhamasukhaṁ vā sabbaṁ taṁ pubbekatahetū’ti.	21	
PA_sn_36:21.2.6	Yañca sāmaṁ ñātaṁ tañca atidhāvanti, yañca loke saccasammataṁ tañca atidhāvanti.	21	
PA_sn_36:21.2.7	Tasmā tesaṁ samaṇabrāhmaṇānaṁ micchāti vadāmi.	21	
PA_sn_36:21.3.1	Semhasamuṭṭhānānipi kho, sīvaka …pe…	21	
PA_sn_36:21.3.2	vātasamuṭṭhānānipi kho, sīvaka …pe…	21	
PA_sn_36:21.3.3	sannipātikānipi kho, sīvaka …pe…	21	
PA_sn_36:21.3.4	utupariṇāmajānipi kho, sīvaka …pe…	21	
PA_sn_36:21.3.5	visamaparihārajānipi kho, sīvaka …pe…	21	
PA_sn_36:21.3.6	opakkamikānipi kho, sīvaka …pe…	21	
PA_sn_36:21.3.7	kammavipākajānipi kho, sīvaka, idhekaccāni vedayitāni uppajjanti.	21	
PA_sn_36:21.3.8	Sāmampi kho etaṁ, sīvaka, veditabbaṁ.	21	
PA_sn_36:21.3.9	Yathā kammavipākajānipi idhekaccāni vedayitāni uppajjanti;	21	
PA_sn_36:21.3.10	lokassapi kho etaṁ, sīvaka, saccasammataṁ.	21	
PA_sn_36:21.3.11	Yathā kammavipākajānipi idhekaccāni vedayitāni uppajjanti;	21	
PA_sn_36:21.3.12	tatra, sīvaka, ye te samaṇabrāhmaṇā evaṁvādino evaṁdiṭṭhino:	21	
PA_sn_36:21.3.13	‘yaṁ kiñcāyaṁ purisapuggalo paṭisaṁvedeti sukhaṁ vā dukkhaṁ vā adukkhamasukhaṁ vā sabbaṁ taṁ pubbekatahetū’ti.	21	
PA_sn_36:21.3.14	Yañca sāmaṁ ñātaṁ tañca atidhāvanti yañca loke saccasammataṁ tañca atidhāvanti.	21	
PA_sn_36:21.3.15	Tasmā ‘tesaṁ samaṇabrāhmaṇānaṁ micchā’ti vadāmī”ti.	21	
PA_sn_36:21.4.1	Evaṁ vutte, moḷiyasīvako paribbājako bhagavantaṁ etadavoca:	21	
PA_sn_36:21.4.2	“abhikkantaṁ, bho gotama, abhikkantaṁ, bho gotama …pe…	21	
PA_sn_36:21.4.3	upāsakaṁ maṁ bhavaṁ gotamo dhāretu ajjatagge pāṇupetaṁ saraṇaṁ gatan”ti.	21	
PA_sn_36:21.5.1	“Pittaṁ semhañca vāto ca,	21	
PA_sn_36:21.5.2	Sannipātā utūni ca;	21	
PA_sn_36:21.5.3	Visamaṁ opakkamikaṁ,	21	
PA_sn_36:21.5.4	Kammavipākena aṭṭhamī”ti.	21	
PA_sn_36:21.5.5	Paṭhamaṁ.	21	
PA_sn_36:22.0.1	Saṁyutta Nikāya 36.22	22	
PA_sn_36:22.0.2	3. Aṭṭhasatapariyāyavagga	22	
PA_sn_36:22.0.3	Aṭṭhasatasutta	22	
PA_sn_36:22.1.1	“Aṭṭhasatapariyāyaṁ vo, bhikkhave, dhammapariyāyaṁ desessāmi.	22	
PA_sn_36:22.1.2	Taṁ suṇātha.	22	
PA_sn_36:22.1.3	Katamo ca, bhikkhave, aṭṭhasatapariyāyo, dhammapariyāyo?	22	
PA_sn_36:22.1.4	Dvepi mayā, bhikkhave, vedanā vuttā pariyāyena;	22	
PA_sn_36:22.1.5	tissopi mayā vedanā vuttā pariyāyena;	22	
PA_sn_36:22.1.6	pañcapi mayā vedanā vuttā pariyāyena;	22	
PA_sn_36:22.1.7	chapi mayā vedanā vuttā pariyāyena;	22	
PA_sn_36:22.1.8	aṭṭhārasāpi mayā vedanā vuttā pariyāyena;	22	
PA_sn_36:22.1.9	chattiṁsāpi mayā vedanā vuttā pariyāyena;	22	
PA_sn_36:22.1.10	aṭṭhasatampi mayā vedanā vuttā pariyāyena.	22	
PA_sn_36:22.2.1	Katamā ca, bhikkhave, dve vedanā?	22	
PA_sn_36:22.2.2	Kāyikā ca cetasikā ca—	22	
PA_sn_36:22.2.3	imā vuccanti, bhikkhave, dve vedanā.	22	
PA_sn_36:22.2.4	Katamā ca, bhikkhave, tisso vedanā?	22	
PA_sn_36:22.2.5	Sukhā vedanā, dukkhā vedanā, adukkhamasukhā vedanā—	22	
PA_sn_36:22.2.6	imā vuccanti, bhikkhave, tisso vedanā.	22	
PA_sn_36:22.2.7	Katamā ca, bhikkhave, pañca vedanā?	22	
PA_sn_36:22.2.8	Sukhindriyaṁ, dukkhindriyaṁ, somanassindriyaṁ, domanassindriyaṁ, upekkhindriyaṁ—	22	
PA_sn_36:22.2.9	imā vuccanti, bhikkhave, pañca vedanā.	22	
PA_sn_36:22.2.10	Katamā ca, bhikkhave, cha vedanā?	22	
PA_sn_36:22.2.11	Cakkhusamphassajā vedanā …pe…	22	
PA_sn_36:22.2.12	manosamphassajā vedanā—	22	
PA_sn_36:22.2.13	imā vuccanti, bhikkhave, cha vedanā.	22	
PA_sn_36:22.2.14	Katamā ca, bhikkhave, aṭṭhārasa vedanā?	22	
PA_sn_36:22.2.15	Cha somanassūpavicārā, cha domanassūpavicārā, cha upekkhūpavicārā—	22	
PA_sn_36:22.2.16	imā vuccanti, bhikkhave, aṭṭhārasa vedanā.	22	
PA_sn_36:22.2.17	Katamā ca, bhikkhave, chattiṁsa vedanā?	22	
PA_sn_36:22.2.18	Cha gehasitāni somanassāni, cha nekkhammasitāni somanassāni, cha gehasitāni domanassāni, cha nekkhammasitāni domanassāni, cha gehasitā upekkhā, cha nekkhammasitā upekkhā—	22	
PA_sn_36:22.2.19	imā vuccanti, bhikkhave, chattiṁsa vedanā.	22	
PA_sn_36:22.2.20	Katamañca, bhikkhave, aṭṭhasataṁ vedanā?	22	
PA_sn_36:22.2.21	Atītā chattiṁsa vedanā, anāgatā chattiṁsa vedanā, paccuppannā chattiṁsa vedanā—	22	
PA_sn_36:22.2.22	imā vuccanti, bhikkhave, aṭṭhasataṁ vedanā.	22	
PA_sn_36:22.2.23	Ayaṁ, bhikkhave, aṭṭhasatapariyāyo dhammapariyāyo”ti.	22	
PA_sn_36:22.2.24	Dutiyaṁ.	22	
PA_sn_36:23.0.1	Saṁyutta Nikāya 36.23	23	
PA_sn_36:23.0.2	3. Aṭṭhasatapariyāyavagga	23	
PA_sn_36:23.0.3	Aññatarabhikkhusutta	23	
PA_sn_36:23.1.1	Atha kho aññataro bhikkhu yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. Ekamantaṁ nisinno kho so bhikkhu bhagavantaṁ etadavoca:	23	
PA_sn_36:23.1.2	“katamā nu kho, bhante, vedanā, katamo vedanāsamudayo, katamā vedanāsamudayagāminī paṭipadā?	23	
PA_sn_36:23.1.3	Katamo vedanānirodho, katamā vedanānirodhagāminī paṭipadā?	23	
PA_sn_36:23.1.4	Ko vedanāya assādo, ko ādīnavo, kiṁ nissaraṇan”ti?	23	
PA_sn_36:23.2.1	“Tisso imā, bhikkhu, vedanā—	23	
PA_sn_36:23.2.2	sukhā vedanā, dukkhā vedanā, adukkhamasukhā vedanā.	23	
PA_sn_36:23.2.3	Imā vuccanti, bhikkhu, vedanā.	23	
PA_sn_36:23.2.4	Phassasamudayā vedanāsamudayo.	23	
PA_sn_36:23.2.5	Taṇhā vedanāsamudayagāminī paṭipadā.	23	
PA_sn_36:23.2.6	Phassanirodhā vedanānirodho.	23	
PA_sn_36:23.2.7	Ayameva ariyo aṭṭhaṅgiko maggo vedanānirodhagāminī paṭipadā, seyyathidaṁ—	23	
PA_sn_36:23.2.8	sammādiṭṭhi …pe… sammāsamādhi.	23	
PA_sn_36:23.2.9	Yaṁ vedanaṁ paṭicca uppajjati sukhaṁ somanassaṁ, ayaṁ vedanāya assādo;	23	
PA_sn_36:23.2.10	yaṁ vedanā aniccā dukkhā vipariṇāmadhammā, ayaṁ vedanāya ādīnavo;	23	
PA_sn_36:23.2.11	yo vedanāya chandarāgavinayo chandarāgappahānaṁ, idaṁ vedanāya nissaraṇan”ti.	23	
PA_sn_36:23.2.12	Tatiyaṁ.	23	
PA_sn_36:24.0.1	Saṁyutta Nikāya 36.24	24	
PA_sn_36:24.0.2	3. Aṭṭhasatapariyāyavagga	24	
PA_sn_36:24.0.3	Pubbasutta	24	
PA_sn_36:24.1.1	“Pubbeva me, bhikkhave, sambodhā anabhisambuddhassa bodhisattasseva sato etadahosi:	24	
PA_sn_36:24.1.2	‘katamā nu kho vedanā, katamo vedanāsamudayo, katamā vedanāsamudayagāminī paṭipadā, katamo vedanānirodho, katamā vedanānirodhagāminī paṭipadā?	24	
PA_sn_36:24.1.3	Ko vedanāya assādo, ko ādīnavo, kiṁ nissaraṇan’ti?	24	
PA_sn_36:24.1.4	Tassa mayhaṁ, bhikkhave, etadahosi:	24	
PA_sn_36:24.1.5	‘tisso imā vedanā—	24	
PA_sn_36:24.1.6	sukhā vedanā, dukkhā vedanā, adukkhamasukhā vedanā.	24	
PA_sn_36:24.1.7	Imā vuccanti vedanā.	24	
PA_sn_36:24.1.8	Phassasamudayā vedanāsamudayo.	24	
PA_sn_36:24.1.9	Taṇhā vedanāsamudayagāminī paṭipadā …pe…	24	
PA_sn_36:24.1.10	yo vedanāya chandarāgavinayo chandarāgappahānaṁ. Idaṁ vedanāya nissaraṇan’”ti.	24	
PA_sn_36:24.1.11	Catutthaṁ.	24	
PA_sn_36:25.0.1	Saṁyutta Nikāya 36.25	25	
PA_sn_36:25.0.2	3. Aṭṭhasatapariyāyavagga	25	
PA_sn_36:25.0.3	Ñāṇasutta	25	
PA_sn_36:25.1.1	“‘Imā vedanā’ti me, bhikkhave, pubbe ananussutesu dhammesu cakkhuṁ udapādi, ñāṇaṁ udapādi, paññā udapādi, vijjā udapādi, āloko udapādi.	25	
PA_sn_36:25.1.2	‘Ayaṁ vedanāsamudayo’ti me, bhikkhave, pubbe ananussutesu dhammesu cakkhuṁ udapādi …pe… āloko udapādi.	25	
PA_sn_36:25.1.3	‘Ayaṁ vedanāsamudayagāminī paṭipadā’ti me, bhikkhave, pubbe ananussutesu dhammesu cakkhuṁ udapādi …pe…	25	
PA_sn_36:25.1.4	‘ayaṁ vedanānirodho’ti me, bhikkhave, pubbe ananussutesu dhammesu cakkhuṁ udapādi …pe…	25	
PA_sn_36:25.1.5	‘ayaṁ vedanānirodhagāminī paṭipadā’ti me, bhikkhave, pubbe ananussutesu dhammesu cakkhuṁ udapādi …pe…	25	
PA_sn_36:25.1.6	‘ayaṁ vedanāya assādo’ti me, bhikkhave, pubbe ananussutesu dhammesu …pe…	25	
PA_sn_36:25.1.7	‘ayaṁ vedanāya ādīnavo’ti me, bhikkhave, pubbe ananussutesu dhammesu …pe…	25	
PA_sn_36:25.1.8	‘idaṁ kho nissaraṇan’ti me, bhikkhave, pubbe ananussutesu dhammesu cakkhuṁ udapādi, ñāṇaṁ udapādi, paññā udapādi, vijjā udapādi, āloko udapādī”ti.	25	
PA_sn_36:25.1.9	Pañcamaṁ.	25	
PA_sn_36:26.0.1	Saṁyutta Nikāya 36.26	26	
PA_sn_36:26.0.2	3. Aṭṭhasatapariyāyavagga	26	
PA_sn_36:26.0.3	Sambahulabhikkhusutta	26	
PA_sn_36:26.1.1	Atha kho sambahulā bhikkhū yena bhagavā tenupasaṅkamiṁsu; upasaṅkamitvā …pe… ekamantaṁ nisinnā kho te bhikkhū bhagavantaṁ etadavocuṁ:	26	
PA_sn_36:26.1.2	“katamā nu kho, bhante, vedanā, katamo vedanāsamudayo, katamā vedanāsamudayagāminī paṭipadā?	26	
PA_sn_36:26.1.3	Katamo vedanānirodho, katamā vedanānirodhagāminī paṭipadā?	26	
PA_sn_36:26.1.4	Ko vedanāya assādo, ko ādīnavo, kiṁ nissaraṇan”ti?	26	
PA_sn_36:26.1.5	“Tisso imā, bhikkhave, vedanā—	26	
PA_sn_36:26.1.6	sukhā vedanā, dukkhā vedanā, adukkhamasukhā vedanā.	26	
PA_sn_36:26.1.7	Imā vuccanti, bhikkhave, vedanā.	26	
PA_sn_36:26.1.8	Phassasamudayā vedanāsamudayo.	26	
PA_sn_36:26.1.9	Taṇhā vedanāsamudayagāminī paṭipadā.	26	
PA_sn_36:26.1.10	Phassanirodhā …pe…	26	
PA_sn_36:26.1.11	yo vedanāya chandarāgavinayo chandarāgappahānaṁ. Idaṁ vedanāya nissaraṇan”ti.	26	
PA_sn_36:26.1.12	Chaṭṭhaṁ.	26	
PA_sn_36:27.0.1	Saṁyutta Nikāya 36.27	27	
PA_sn_36:27.0.2	3. Aṭṭhasatapariyāyavagga	27	
PA_sn_36:27.0.3	Paṭhamasamaṇabrāhmaṇasutta	27	
PA_sn_36:27.1.1	“Tisso imā, bhikkhave, vedanā.	27	
PA_sn_36:27.1.2	Katamā tisso?	27	
PA_sn_36:27.1.3	Sukhā vedanā, dukkhā vedanā, adukkhamasukhā vedanā.	27	
PA_sn_36:27.1.4	Ye hi keci, bhikkhave, samaṇā vā brāhmaṇā vā imāsaṁ tissannaṁ vedanānaṁ samudayañca atthaṅgamañca assādañca ādīnavañca nissaraṇañca yathābhūtaṁ nappajānanti.	27	
PA_sn_36:27.1.5_0	Na me te, bhikkhave, samaṇā vā brāhmaṇā vā samaṇesu vā samaṇasammatā brāhmaṇesu vā	27	
PA_sn_36:27.1.5_1	brāhmaṇasammatā, na ca pana te āyasmanto sāmaññatthaṁ vā brahmaññatthaṁ vā diṭṭheva	27	
PA_sn_36:27.1.5_2	dhamme sayaṁ abhiññā sacchikatvā upasampajja viharanti.	27	
PA_sn_36:27.1.6	Ye ca kho keci, bhikkhave, samaṇā vā brāhmaṇā vā imāsaṁ tissannaṁ vedanānaṁ samudayañca atthaṅgamañca assādañca ādīnavañca nissaraṇañca yathābhūtaṁ pajānanti.	27	
PA_sn_36:27.1.7_0	Te kho me, bhikkhave, samaṇā vā brāhmaṇā vā samaṇesu ceva samaṇasammatā brāhmaṇesu	27	
PA_sn_36:27.1.7_1	ca brāhmaṇasammatā. Te ca panāyasmanto sāmaññatthañca brahmaññatthañca, diṭṭheva	27	
PA_sn_36:27.1.7_2	dhamme sayaṁ abhiññā sacchikatvā upasampajja viharantī”ti.	27	
PA_sn_36:27.1.8	Sattamaṁ.	27	
PA_sn_36:28.0.1	Saṁyutta Nikāya 36.28	28	
PA_sn_36:28.0.2	3. Aṭṭhasatapariyāyavagga	28	
PA_sn_36:28.0.3	Dutiyasamaṇabrāhmaṇasutta	28	
PA_sn_36:28.1.1	“Tisso imā, bhikkhave, vedanā.	28	
PA_sn_36:28.1.2	Katamā tisso?	28	
PA_sn_36:28.1.3	Sukhā vedanā, dukkhā vedanā, adukkhamasukhā vedanā.	28	
PA_sn_36:28.1.4	Ye hi keci, bhikkhave, samaṇā vā brāhmaṇā vā imāsaṁ tissannaṁ vedanānaṁ samudayañca atthaṅgamañca assādañca ādīnavañca nissaraṇañca yathābhūtaṁ nappajānanti …pe…	28	
PA_sn_36:28.1.5	pajānanti …pe… sayaṁ abhiññā sacchikatvā upasampajja viharantī”ti.	28	
PA_sn_36:28.1.6	Aṭṭhamaṁ.	28	
PA_sn_36:29.0.1	Saṁyutta Nikāya 36.29	29	
PA_sn_36:29.0.2	3. Aṭṭhasatapariyāyavagga	29	
PA_sn_36:29.0.3	Tatiyasamaṇabrāhmaṇasutta	29	
PA_sn_36:29.1.1	“Ye hi keci, bhikkhave, samaṇā vā brāhmaṇā vā vedanaṁ nappajānanti, vedanāsamudayaṁ nappajānanti, vedanānirodhaṁ nappajānanti, vedanānirodhagāminiṁ paṭipadaṁ nappajānanti …pe…	29	
PA_sn_36:29.1.2	pajānanti …pe… sayaṁ abhiññā sacchikatvā upasampajja viharantī”ti.	29	
PA_sn_36:29.1.3	Navamaṁ.	29	
PA_sn_36:30.0.1	Saṁyutta Nikāya 36.30	30	
PA_sn_36:30.0.2	3. Aṭṭhasatapariyāyavagga	30	
PA_sn_36:30.0.3	Suddhikasutta	30	
PA_sn_36:30.1.1	“Tisso imā, bhikkhave, vedanā.	30	
PA_sn_36:30.1.2	Katamā tisso?	30	
PA_sn_36:30.1.3	Sukhā vedanā, dukkhā vedanā, adukkhamasukhā vedanā—	30	
PA_sn_36:30.1.4	imā kho, bhikkhave, tisso vedanā”ti.	30	
PA_sn_36:30.1.5	Dasamaṁ.	30	
PA_sn_36:31.0.1	Saṁyutta Nikāya 36.31	31	
PA_sn_36:31.0.2	3. Aṭṭhasatapariyāyavagga	31	
PA_sn_36:31.0.3	Nirāmisasutta	31	
PA_sn_36:31.1.1	“Atthi, bhikkhave, sāmisā pīti, atthi nirāmisā pīti, atthi nirāmisā nirāmisatarā pīti;	31	
PA_sn_36:31.1.2	atthi sāmisaṁ sukhaṁ, atthi nirāmisaṁ sukhaṁ, atthi nirāmisā nirāmisataraṁ sukhaṁ;	31	
PA_sn_36:31.1.3	atthi sāmisā upekkhā, atthi nirāmisā upekkhā, atthi nirāmisā nirāmisatarā upekkhā;	31	
PA_sn_36:31.1.4	atthi sāmiso vimokkho, atthi nirāmiso vimokkho, atthi nirāmisā nirāmisataro vimokkho.	31	
PA_sn_36:31.1.5	Katamā ca, bhikkhave, sāmisā pīti?	31	
PA_sn_36:31.1.6	Pañcime, bhikkhave, kāmaguṇā.	31	
PA_sn_36:31.1.7	Katame pañca?	31	
PA_sn_36:31.1.8	Cakkhuviññeyyā rūpā iṭṭhā kantā manāpā piyarūpā kāmūpasaṁhitā rajanīyā …pe…	31	
PA_sn_36:31.1.9	kāyaviññeyyā phoṭṭhabbā iṭṭhā kantā manāpā piyarūpā kāmūpasaṁhitā rajanīyā.	31	
PA_sn_36:31.1.10	Ime kho, bhikkhave, pañca kāmaguṇā.	31	
PA_sn_36:31.1.11	Yā kho, bhikkhave, ime pañca kāmaguṇe paṭicca uppajjati pīti, ayaṁ vuccati, bhikkhave, sāmisā pīti.	31	
PA_sn_36:31.2.1	Katamā ca, bhikkhave, nirāmisā pīti?	31	
PA_sn_36:31.2.2	Idha, bhikkhave, bhikkhu vivicceva kāmehi vivicca akusalehi dhammehi savitakkaṁ savicāraṁ vivekajaṁ pītisukhaṁ paṭhamaṁ jhānaṁ upasampajja viharati.	31	
PA_sn_36:31.2.3	Vitakkavicārānaṁ vūpasamā ajjhattaṁ sampasādanaṁ cetaso ekodibhāvaṁ avitakkaṁ avicāraṁ samādhijaṁ pītisukhaṁ dutiyaṁ jhānaṁ upasampajja viharati.	31	
PA_sn_36:31.2.4	Ayaṁ vuccati, bhikkhave, nirāmisā pīti.	31	
PA_sn_36:31.3.1	Katamā ca, bhikkhave, nirāmisā nirāmisatarā pīti?	31	
PA_sn_36:31.3.2_0	Yā kho, bhikkhave, khīṇāsavassa bhikkhuno rāgā cittaṁ vimuttaṁ paccavekkhato, dosā	31	
PA_sn_36:31.3.2_1	cittaṁ vimuttaṁ paccavekkhato, mohā cittaṁ vimuttaṁ paccavekkhato uppajjati pīti,	31	
PA_sn_36:31.3.2_2	ayaṁ vuccati, bhikkhave, nirāmisā nirāmisatarā pīti.	31	
PA_sn_36:31.4.1	Katamañca, bhikkhave, sāmisaṁ sukhaṁ?	31	
PA_sn_36:31.4.2	Pañcime, bhikkhave, kāmaguṇā.	31	
PA_sn_36:31.4.3	Katame pañca?	31	
PA_sn_36:31.4.4	Cakkhuviññeyyā rūpā iṭṭhā kantā manāpā piyarūpā kāmūpasaṁhitā rajanīyā …pe…	31	
PA_sn_36:31.4.5	kāyaviññeyyā phoṭṭhabbā iṭṭhā kantā manāpā piyarūpā kāmūpasaṁhitā rajanīyā.	31	
PA_sn_36:31.4.6	Ime kho, bhikkhave, pañca kāmaguṇā.	31	
PA_sn_36:31.4.7	Yaṁ kho, bhikkhave, ime pañca kāmaguṇe paṭicca uppajjati sukhaṁ somanassaṁ, idaṁ vuccati, bhikkhave, sāmisaṁ sukhaṁ.	31	
PA_sn_36:31.5.1	Katamañca, bhikkhave, nirāmisaṁ sukhaṁ?	31	
PA_sn_36:31.5.2	Idha, bhikkhave, bhikkhu vivicceva kāmehi vivicca akusalehi dhammehi savitakkaṁ savicāraṁ vivekajaṁ pītisukhaṁ paṭhamaṁ jhānaṁ upasampajja viharati.	31	
PA_sn_36:31.5.3	Vitakkavicārānaṁ vūpasamā ajjhattaṁ sampasādanaṁ cetaso ekodibhāvaṁ avitakkaṁ avicāraṁ samādhijaṁ pītisukhaṁ dutiyaṁ jhānaṁ upasampajja viharati.	31	
PA_sn_36:31.5.4_0	Pītiyā ca virāgā upekkhako ca viharati sato ca sampajāno sukhañca kāyena paṭisaṁvedeti,	31	
PA_sn_36:31.5.4_1	yaṁ taṁ ariyā ācikkhanti: ‘upekkhako satimā sukhavihārī’ti tatiyaṁ jhānaṁ upasampajja viharati.	31	
PA_sn_36:31.5.5	Idaṁ vuccati, bhikkhave, nirāmisaṁ sukhaṁ.	31	
PA_sn_36:31.6.1	Katamañca, bhikkhave, nirāmisā nirāmisataraṁ sukhaṁ?	31	
PA_sn_36:31.6.2_0	Yaṁ kho, bhikkhave, khīṇāsavassa bhikkhuno rāgā cittaṁ vimuttaṁ paccavekkhato, dosā	31	
PA_sn_36:31.6.2_1	cittaṁ vimuttaṁ paccavekkhato, mohā cittaṁ vimuttaṁ paccavekkhato uppajjati sukhaṁ	31	
PA_sn_36:31.6.2_2	somanassaṁ, idaṁ vuccati, bhikkhave, nirāmisā nirāmisataraṁ sukhaṁ.	31	
PA_sn_36:31.7.1	Katamā ca, bhikkhave, sāmisā upekkhā?	31	
PA_sn_36:31.7.2	Pañcime, bhikkhave, kāmaguṇā.	31	
PA_sn_36:31.7.3	Katame pañca?	31	
PA_sn_36:31.7.4	Cakkhuviññeyyā rūpā iṭṭhā kantā manāpā piyarūpā kāmūpasaṁhitā rajanīyā …pe…	31	
PA_sn_36:31.7.5	kāyaviññeyyā phoṭṭhabbā iṭṭhā kantā manāpā piyarūpā kāmūpasaṁhitā rajanīyā.	31	
PA_sn_36:31.7.6	Ime kho, bhikkhave, pañca kāmaguṇā.	31	
PA_sn_36:31.7.7	Yā kho, bhikkhave, ime pañca kāmaguṇe paṭicca uppajjati upekkhā, ayaṁ vuccati, bhikkhave, sāmisā upekkhā.	31	
PA_sn_36:31.8.1	Katamā ca, bhikkhave, nirāmisā upekkhā?	31	
PA_sn_36:31.8.2_0	Idha, bhikkhave, bhikkhu sukhassa ca pahānā, dukkhassa ca pahānā, pubbeva somanassadomanassānaṁ	31	
PA_sn_36:31.8.2_1	atthaṅgamā, adukkhamasukhaṁ upekkhāsatipārisuddhiṁ catutthaṁ jhānaṁ upasampajja viharati.	31	
PA_sn_36:31.8.3	Ayaṁ vuccati, bhikkhave, nirāmisā upekkhā.	31	
PA_sn_36:31.9.1	Katamā ca, bhikkhave, nirāmisā nirāmisatarā upekkhā?	31	
PA_sn_36:31.9.2_0	Yā kho, bhikkhave, khīṇāsavassa bhikkhuno rāgā cittaṁ vimuttaṁ paccavekkhato, dosā	31	
PA_sn_36:31.9.2_1	cittaṁ vimuttaṁ paccavekkhato, mohā cittaṁ vimuttaṁ paccavekkhato uppajjati upekkhā,	31	
PA_sn_36:31.9.2_2	ayaṁ vuccati, bhikkhave, nirāmisā nirāmisatarā upekkhā.	31	
PA_sn_36:31.10.1	Katamo ca, bhikkhave, sāmiso vimokkho?	31	
PA_sn_36:31.10.2	Rūpappaṭisaṁyutto vimokkho sāmiso vimokkho.	31	
PA_sn_36:31.11.1	Katamo ca, bhikkhave, nirāmiso vimokkho?	31	
PA_sn_36:31.11.2	Arūpappaṭisaṁyutto vimokkho nirāmiso vimokkho.	31	
PA_sn_36:31.12.1	Katamo ca, bhikkhave, nirāmisā nirāmisataro vimokkho?	31	
PA_sn_36:31.12.2_0	Yo kho, bhikkhave, khīṇāsavassa bhikkhuno rāgā cittaṁ vimuttaṁ paccavekkhato, dosā	31	
PA_sn_36:31.12.2_1	cittaṁ vimuttaṁ paccavekkhato, mohā cittaṁ vimuttaṁ paccavekkhato uppajjati vimokkho,	31	
PA_sn_36:31.12.2_2	ayaṁ vuccati, bhikkhave, nirāmisā nirāmisataro vimokkho”ti.	31	
PA_sn_36:31.12.3	Ekādasamaṁ.	31	
PA_sn_36:31.12.4	Aṭṭhasatapariyāyavaggo tatiyo.	31	
PA_sn_36:31.13.0	Tassuddānaṁ	31	
PA_sn_36:31.13.1	Sīvakaaṭṭhasataṁ bhikkhu,	31	
PA_sn_36:31.13.2	pubbe ñāṇañca bhikkhunā;	31	
PA_sn_36:31.13.3	Samaṇabrāhmaṇā tīṇi,	31	
PA_sn_36:31.13.4	suddhikañca nirāmisanti.	31	
PA_sn_36:31.13.5	Vedanāsaṁyuttaṁ samattaṁ.	31	
