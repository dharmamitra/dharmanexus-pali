segmentnr	original	folio	analyzed
PA_mnd_5:0.1	Mahāniddesa	0	
PA_mnd_5:0.2	Aṭṭhakavagga	0	
PA_mnd_5:0.3	5. Paramaṭṭhakasuttaniddesa	0	
PA_mnd_5:1.1	Atha paramaṭṭhakasuttaniddesaṁ vakkhati—	1	
PA_mnd_5:2.1	Paramanti diṭṭhīsu paribbasāno,	2	
PA_mnd_5:2.2	Yaduttariṁ kurute jantu loke;	2	
PA_mnd_5:2.3	Hīnāti aññe tato sabbamāha,	2	
PA_mnd_5:2.4	Tasmā vivādāni avītivatto.	2	
PA_mnd_5:3.1	Paramanti diṭṭhīsu paribbasānoti.	3	
PA_mnd_5:3.2	Santeke samaṇabrāhmaṇā diṭṭhigatikā.	3	
PA_mnd_5:3.3_0	Te dvāsaṭṭhiyā diṭṭhigatānaṁ aññataraññataraṁ diṭṭhigataṁ “idaṁ paramaṁ aggaṁ seṭṭhaṁ	3	
PA_mnd_5:3.3_1	visiṭṭhaṁ pāmokkhaṁ uttamaṁ pavaran”ti gahetvā uggahetvā gaṇhitvā parāmasitvā abhinivisitvā	3	
PA_mnd_5:3.3_2	sakāya sakāya diṭṭhiyā vasanti pavasanti āvasanti parivasanti.	3	
PA_mnd_5:3.4	Yathā āgārikā vā gharesu vasanti, sāpattikā vā āpattīsu vasanti, sakilesā vā kilesesu vasanti;	3	
PA_mnd_5:3.5	evamevaṁ santeke samaṇabrāhmaṇā diṭṭhigatikā.	3	
PA_mnd_5:3.6_0	Te dvāsaṭṭhiyā diṭṭhigatānaṁ aññataraññataraṁ diṭṭhigataṁ “idaṁ paramaṁ aggaṁ seṭṭhaṁ	3	
PA_mnd_5:3.6_1	visiṭṭhaṁ pāmokkhaṁ uttamaṁ pavaran”ti gahetvā uggahetvā gaṇhitvā parāmasitvā abhinivisitvā	3	
PA_mnd_5:3.6_2	sakāya sakāya diṭṭhiyā vasanti pavasanti āvasanti parivasantīti—	3	
PA_mnd_5:3.7	paramanti diṭṭhīsu paribbasāno.	3	
PA_mnd_5:4.1	Yaduttariṁ kurute jantu loketi.	4	
PA_mnd_5:4.2	Yaditi yaṁ.	4	
PA_mnd_5:4.3	Uttariṁ kuruteti uttariṁ karoti, aggaṁ seṭṭhaṁ visiṭṭhaṁ pāmokkhaṁ uttamaṁ pavaraṁ karoti	4	
PA_mnd_5:4.4	“ayaṁ satthā sabbaññū”ti uttariṁ karoti, aggaṁ seṭṭhaṁ visiṭṭhaṁ pāmokkhaṁ uttamaṁ pavaraṁ karoti.	4	
PA_mnd_5:4.5	“Ayaṁ dhammo svākkhāto …,	4	
PA_mnd_5:4.6	ayaṁ gaṇo suppaṭipanno …,	4	
PA_mnd_5:4.7	ayaṁ diṭṭhi bhaddikā …,	4	
PA_mnd_5:4.8	ayaṁ paṭipadā supaññattā …,	4	
PA_mnd_5:4.9	ayaṁ maggo niyyāniko”ti uttariṁ karoti, aggaṁ seṭṭhaṁ visiṭṭhaṁ pāmokkhaṁ uttamaṁ pavaraṁ karoti nibbatteti abhinibbatteti.	4	
PA_mnd_5:4.10	Jantūti satto naro …pe… manujo.	4	
PA_mnd_5:4.11	Loketi apāyaloke …pe… āyatanaloketi—	4	
PA_mnd_5:4.12	yaduttariṁ kurute jantu loke.	4	
PA_mnd_5:5.1	Hīnāti aññe tato sabbamāhāti attano satthāraṁ dhammakkhānaṁ gaṇaṁ diṭṭhiṁ paṭipadaṁ maggaṁ ṭhapetvā sabbe parappavāde khipati ukkhipati parikkhipati.	5	
PA_mnd_5:5.2	“So satthā na sabbaññū,	5	
PA_mnd_5:5.3	dhammo na svākkhāto,	5	
PA_mnd_5:5.4	gaṇo na suppaṭipanno,	5	
PA_mnd_5:5.5	diṭṭhi na bhaddikā,	5	
PA_mnd_5:5.6	paṭipadā na supaññattā,	5	
PA_mnd_5:5.7	maggo na niyyāniko,	5	
PA_mnd_5:5.8	natthettha suddhi vā visuddhi vā parisuddhi vā mutti vā vimutti vā parimutti vā,	5	
PA_mnd_5:5.9	natthettha sujjhanti vā visujjhanti vā parisujjhanti vā muccanti vā vimuccanti vā parimuccanti vā,	5	
PA_mnd_5:5.10	hīnā nihīnā omakā lāmakā chatukkā parittā”ti evamāha evaṁ katheti evaṁ bhaṇati evaṁ dīpayati evaṁ voharatīti—	5	
PA_mnd_5:5.11	hīnāti aññe tato sabbamāha.	5	
PA_mnd_5:6.1	Tasmā vivādāni avītivattoti.	6	
PA_mnd_5:6.2	Tasmāti taṅkāraṇā taṁhetu tappaccayā taṁnidānā.	6	
PA_mnd_5:6.3	Vivādānīti diṭṭhikalahāni diṭṭhibhaṇḍanāni diṭṭhiviggahāni diṭṭhivivādāni diṭṭhimedhagāni ca.	6	
PA_mnd_5:6.4	Avītivattoti anatikkanto asamatikkanto avītivattoti—	6	
PA_mnd_5:6.5	tasmā vivādāni avītivatto.	6	
PA_mnd_5:7.1	Tenāha bhagavā—	7	
PA_mnd_5:8.1	“Paramanti diṭṭhīsu paribbasāno,	8	
PA_mnd_5:8.2	Yaduttariṁ kurute jantu loke;	8	
PA_mnd_5:8.3	Hīnāti aññe tato sabbamāha,	8	
PA_mnd_5:8.4	Tasmā vivādāni avītivatto”ti.	8	
PA_mnd_5:9.1	Yadattanī passati ānisaṁsaṁ,	9	
PA_mnd_5:9.2	Diṭṭhe sute sīlavate mute vā;	9	
PA_mnd_5:9.3	Tadeva so tattha samuggahāya,	9	
PA_mnd_5:9.4	Nihīnato passati sabbamaññaṁ.	9	
PA_mnd_5:10.1	Yadattanī passati ānisaṁsaṁ, diṭṭhe sute sīlavate mute vāti.	10	
PA_mnd_5:10.2	Yadattanīti yaṁ attani.	10	
PA_mnd_5:10.3	Attā vuccati diṭṭhigataṁ.	10	
PA_mnd_5:10.4	Attano diṭṭhiyā dve ānisaṁse passati—	10	
PA_mnd_5:10.5	diṭṭhadhammikañca ānisaṁsaṁ, samparāyikañca ānisaṁsaṁ.	10	
PA_mnd_5:10.6	Katamo diṭṭhiyā diṭṭhadhammiko ānisaṁso?	10	
PA_mnd_5:10.7	Yaṁdiṭṭhiko satthā hoti, taṁdiṭṭhikā sāvakā honti.	10	
PA_mnd_5:10.8	Taṁdiṭṭhikaṁ satthāraṁ sāvakā sakkaronti garuṁ karonti mānenti pūjenti, labhati ca tatonidānaṁ cīvarapiṇḍapātasenāsanagilānapaccayabhesajjaparikkhāraṁ.	10	
PA_mnd_5:10.9	Ayaṁ diṭṭhiyā diṭṭhadhammiko ānisaṁso.	10	
PA_mnd_5:10.10	Katamo diṭṭhiyā samparāyiko ānisaṁso?	10	
PA_mnd_5:10.11	Ayaṁ diṭṭhi alaṁ nāgattāya vā supaṇṇattāya vā yakkhattāya vā asurattāya vā gandhabbattāya vā mahārājattāya vā indattāya vā brahmattāya vā devattāya vā;	10	
PA_mnd_5:10.12	ayaṁ diṭṭhi alaṁ suddhiyā visuddhiyā parisuddhiyā muttiyā vimuttiyā parimuttiyā;	10	
PA_mnd_5:10.13	imāya diṭṭhiyā sujjhanti visujjhanti parisujjhanti muccanti vimuccanti parimuccanti;	10	
PA_mnd_5:10.14	imāya diṭṭhiyā sujjhissāmi visujjhissāmi parisujjhissāmi muccissāmi vimuccissāmi parimuccissāmi āyatiṁ phalapāṭikaṅkhī hoti.	10	
PA_mnd_5:10.15	Ayaṁ diṭṭhiyā samparāyiko ānisaṁso.	10	
PA_mnd_5:10.16_0	Attano diṭṭhiyā ime dve ānisaṁse passati, diṭṭhasuddhiyāpi dve ānisaṁse passati,	10	
PA_mnd_5:10.16_1	sutasuddhiyāpi dve ānisaṁse passati, sīlasuddhiyāpi dve ānisaṁse passati, vatasuddhiyāpi	10	
PA_mnd_5:10.16_2	dve ānisaṁse passati, mutasuddhiyāpi dve ānisaṁse passati—	10	
PA_mnd_5:10.17	diṭṭhadhammikañca ānisaṁsaṁ samparāyikañca ānisaṁsaṁ.	10	
PA_mnd_5:10.18	Katamo mutasuddhiyā diṭṭhadhammiko ānisaṁso?	10	
PA_mnd_5:10.19	Yaṁdiṭṭhiko satthā hoti taṁdiṭṭhikā sāvakā honti …pe…	10	
PA_mnd_5:10.20	ayaṁ mutasuddhiyā diṭṭhadhammiko ānisaṁso.	10	
PA_mnd_5:10.21	Katamo mutasuddhiyā samparāyiko ānisaṁso?	10	
PA_mnd_5:10.22	Ayaṁ diṭṭhi alaṁ nāgattāya vā …pe…	10	
PA_mnd_5:10.23	ayaṁ mutasuddhiyā samparāyiko ānisaṁso.	10	
PA_mnd_5:10.24	Mutasuddhiyāpi ime dve ānisaṁse passati dakkhati oloketi nijjhāyati upaparikkhatīti—	10	
PA_mnd_5:10.25	yadattanī passati ānisaṁsaṁ diṭṭhe sute sīlavate mute vā.	10	
PA_mnd_5:11.1	Tadeva so tattha samuggahāyāti.	11	
PA_mnd_5:11.2	Tadevāti taṁ diṭṭhigataṁ.	11	
PA_mnd_5:11.3	Tatthāti sakāya diṭṭhiyā sakāya khantiyā sakāya ruciyā sakāya laddhiyā.	11	
PA_mnd_5:11.4	Samuggahāyāti idaṁ paramaṁ aggaṁ seṭṭhaṁ visiṭṭhaṁ pāmokkhaṁ uttamaṁ pavaranti gahetvā uggahetvā gaṇhitvā parāmasitvā abhinivisitvāti—	11	
PA_mnd_5:11.5	tadeva so tattha samuggahāya.	11	
PA_mnd_5:12.1	Nihīnato passati sabbamaññanti.	12	
PA_mnd_5:12.2	Aññaṁ satthāraṁ dhammakkhānaṁ gaṇaṁ diṭṭhiṁ paṭipadaṁ maggaṁ hīnato nihīnato omakato lāmakato chatukkato parittato dissati passati dakkhati oloketi nijjhāyati upaparikkhatīti—	12	
PA_mnd_5:12.3	nihīnato passati sabbamaññaṁ.	12	
PA_mnd_5:13.1	Tenāha bhagavā—	13	
PA_mnd_5:14.1	“Yadattanī passati ānisaṁsaṁ,	14	
PA_mnd_5:14.2	Diṭṭhe sute sīlavate mute vā;	14	
PA_mnd_5:14.3	Tadeva so tattha samuggahāya,	14	
PA_mnd_5:14.4	Nihīnato passati sabbamaññan”ti.	14	
PA_mnd_5:15.1	Taṁ vāpi ganthaṁ kusalā vadanti,	15	
PA_mnd_5:15.2	Yaṁ nissito passati hīnamaññaṁ;	15	
PA_mnd_5:15.3	Tasmā hi diṭṭhaṁ va sutaṁ mutaṁ vā,	15	
PA_mnd_5:15.4	Sīlabbataṁ bhikkhu na nissayeyya.	15	
PA_mnd_5:16.1	Taṁ vāpi ganthaṁ kusalā vadantīti.	16	
PA_mnd_5:16.2_0	Kusalāti ye te khandhakusalā dhātukusalā āyatanakusalā paṭiccasamuppādakusalā satipaṭṭhānakusalā	16	
PA_mnd_5:16.2_1	sammappadhānakusalā iddhipādakusalā indriyakusalā balakusalā bojjhaṅgakusalā maggakusalā	16	
PA_mnd_5:16.2_2	phalakusalā nibbānakusalā, te kusalā evaṁ vadanti—	16	
PA_mnd_5:16.3	“gantho eso, lagganaṁ etaṁ, bandhanaṁ etaṁ, palibodho eso”ti.	16	
PA_mnd_5:16.4	Evaṁ vadanti evaṁ kathenti evaṁ bhaṇanti evaṁ dīpayanti evaṁ voharantīti—	16	
PA_mnd_5:16.5	taṁ vāpi ganthaṁ kusalā vadanti.	16	
PA_mnd_5:17.1	Yaṁ nissito passati hīnamaññanti.	17	
PA_mnd_5:17.2	Yaṁ nissitoti yaṁ satthāraṁ dhammakkhānaṁ gaṇaṁ diṭṭhiṁ paṭipadaṁ maggaṁ nissito sannissito allīno upagato ajjhosito adhimutto.	17	
PA_mnd_5:17.3_0	Passati hīnamaññanti aññaṁ satthāraṁ dhammakkhānaṁ gaṇaṁ diṭṭhiṁ paṭipadaṁ maggaṁ	17	
PA_mnd_5:17.3_1	hīnato nihīnato omakato lāmakato chatukkato parittato dissati passati dakkhati oloketi	17	
PA_mnd_5:17.3_2	nijjhāyati upanijjhāyati upaparikkhatīti—	17	
PA_mnd_5:17.4	yaṁ nissito passati hīnamaññaṁ.	17	
PA_mnd_5:18.1	Tasmā hi diṭṭhaṁ va sutaṁ mutaṁ vā, sīlabbataṁ bhikkhu na nissayeyyāti.	18	
PA_mnd_5:18.2_0	Tasmāti tasmā taṅkāraṇā taṁhetu tappaccayā taṁnidānā diṭṭhaṁ vā diṭṭhasuddhiṁ vā	18	
PA_mnd_5:18.2_1	sutaṁ vā sutasuddhiṁ vā mutaṁ vā mutasuddhiṁ vā sīlaṁ vā sīlasuddhiṁ vā vataṁ vā	18	
PA_mnd_5:18.2_2	vatasuddhiṁ vā na nissayeyya na gaṇheyya na parāmaseyya nābhiniveseyyāti—	18	
PA_mnd_5:18.3	tasmā hi diṭṭhaṁ va sutaṁ mutaṁ vā sīlabbataṁ bhikkhu na nissayeyya.	18	
PA_mnd_5:19.1	Tenāha bhagavā—	19	
PA_mnd_5:20.1	“Taṁ vāpi ganthaṁ kusalā vadanti,	20	
PA_mnd_5:20.2	Yaṁ nissito passati hīnamaññaṁ;	20	
PA_mnd_5:20.3	Tasmā hi diṭṭhaṁ va sutaṁ mutaṁ vā,	20	
PA_mnd_5:20.4	Sīlabbataṁ bhikkhu na nissayeyyā”ti.	20	
PA_mnd_5:21.1	Diṭṭhimpi lokasmiṁ na kappayeyya,	21	
PA_mnd_5:21.2	Ñāṇena vā sīlavatena vāpi;	21	
PA_mnd_5:21.3	Samoti attānamanūpaneyya,	21	
PA_mnd_5:21.4	Hīno na maññetha visesi vāpi.	21	
PA_mnd_5:22.1	Diṭṭhimpi lokasmiṁ na kappayeyya, ñāṇena vā sīlavatena vāpīti.	22	
PA_mnd_5:22.2	Aṭṭhasamāpattiñāṇena vā pañcābhiññāñāṇena vā micchāñāṇena vā, sīlena vā vatena vā sīlabbatena vā, diṭṭhiṁ na kappayeyya na janeyya na sañjaneyya na nibbatteyya na abhinibbatteyya.	22	
PA_mnd_5:22.3	Lokasminti apāyaloke …pe… āyatanaloketi—	22	
PA_mnd_5:22.4	diṭṭhimpi lokasmiṁ na kappayeyya ñāṇena vā sīlavatena vāpi.	22	
PA_mnd_5:23.1	Samoti attānamanūpaneyyāti.	23	
PA_mnd_5:23.2_0	Sadisohamasmīti attānaṁ na upaneyya jātiyā vā gottena vā kolaputtiyena vā vaṇṇapokkharatāya	23	
PA_mnd_5:23.2_1	vā dhanena vā ajjhenena vā kammāyatanena vā sippāyatanena vā vijjāṭṭhānena vā sutena	23	
PA_mnd_5:23.2_2	vā paṭibhānena vā aññataraññatarena vā vatthunāti—	23	
PA_mnd_5:23.3	samoti attānamanūpaneyya.	23	
PA_mnd_5:24.1	Hīno na maññetha visesi vāpīti.	24	
PA_mnd_5:24.2	Hīnohamasmīti attānaṁ na upaneyya jātiyā vā gottena vā …pe… aññataraññatarena vā vatthunā.	24	
PA_mnd_5:24.3	Seyyohamasmīti attānaṁ na upaneyya jātiyā vā gottena vā …pe… aññataraññatarena vā vatthunāti—	24	
PA_mnd_5:24.4	hīno na maññetha visesi vāpi.	24	
PA_mnd_5:25.1	Tenāha bhagavā—	25	
PA_mnd_5:26.1	“Diṭṭhimpi lokasmiṁ na kappayeyya,	26	
PA_mnd_5:26.2	Ñāṇena vā sīlavatena vāpi;	26	
PA_mnd_5:26.3	Samoti attānamanūpaneyya,	26	
PA_mnd_5:26.4	Hīno na maññetha visesi vāpī”ti.	26	
PA_mnd_5:27.1	Attaṁ pahāya anupādiyāno,	27	
PA_mnd_5:27.2	Ñāṇenapi so nissayaṁ no karoti;	27	
PA_mnd_5:27.3	Sa ve viyattesu na vaggasārī,	27	
PA_mnd_5:27.4	Diṭṭhimpi so na pacceti kiñci.	27	
PA_mnd_5:28.1	Attaṁ pahāya anupādiyānoti.	28	
PA_mnd_5:28.2	Attaṁ pahāyāti attadiṭṭhiṁ pahāya.	28	
PA_mnd_5:28.3	Attaṁ pahāyāti gāhaṁ pahāya.	28	
PA_mnd_5:28.4	Attaṁ pahāyāti taṇhāvasena diṭṭhivasena gahitaṁ parāmaṭṭhaṁ abhiniviṭṭhaṁ ajjhositaṁ adhimuttaṁ pahāya pajahitvā vinodetvā byantiṁ karitvā anabhāvaṁ gametvāti—	28	
PA_mnd_5:28.5	attaṁ pahāya.	28	
PA_mnd_5:28.6	Anupādiyānoti catūhi upādānehi anupādiyamāno agaṇhamāno aparāmāsamāno anabhinivisamānoti—	28	
PA_mnd_5:28.7	attaṁ pahāya anupādiyāno.	28	
PA_mnd_5:29.1_0	Ñāṇenapi so nissayaṁ no karotīti aṭṭhasamāpattiñāṇena vā pañcābhiññāñāṇena vā micchāñāṇena	29	
PA_mnd_5:29.1_1	vā taṇhānissayaṁ vā diṭṭhinissayaṁ vā na karoti na janeti na sañjaneti na nibbatteti	29	
PA_mnd_5:29.1_2	na abhinibbattetīti—	29	
PA_mnd_5:29.2	ñāṇenapi so nissayaṁ no karoti.	29	
PA_mnd_5:30.1_0	Sa ve viyattesu na vaggasārīti sa ve viyattesu bhinnesu dvejjhāpannesu dveḷhakajātesu	30	
PA_mnd_5:30.1_1	nānādiṭṭhikesu nānākhantikesu nānārucikesu nānāladdhikesu nānādiṭṭhinissayaṁ nissitesu	30	
PA_mnd_5:30.1_2	chandāgatiṁ gacchantesu dosāgatiṁ gacchantesu mohāgatiṁ gacchantesu bhayāgatiṁ gacchantesu	30	
PA_mnd_5:30.1_3	na chandāgatiṁ gacchati na dosāgatiṁ gacchati na mohāgatiṁ gacchati na bhayāgatiṁ	30	
PA_mnd_5:30.1_4	gacchati na rāgavasena gacchati na dosavasena gacchati na mohavasena gacchati na	30	
PA_mnd_5:30.1_5	mānavasena gacchati na diṭṭhivasena gacchati na uddhaccavasena gacchati na vicikicchāvasena	30	
PA_mnd_5:30.1_6	gacchati na anusayavasena gacchati na vaggehi dhammehi yāyati niyyati vuyhati saṁharīyatīti—	30	
PA_mnd_5:30.2	sa ve viyattesu na vaggasārī.	30	
PA_mnd_5:31.1	Diṭṭhimpi so na pacceti kiñcīti.	31	
PA_mnd_5:31.2	Tassa dvāsaṭṭhi diṭṭhigatāni pahīnāni samucchinnāni vūpasantāni paṭipassaddhāni abhabbuppattikāni ñāṇagginā daḍḍhāni.	31	
PA_mnd_5:31.3	So kiñci diṭṭhigataṁ na pacceti na paccāgacchatīti—	31	
PA_mnd_5:31.4	diṭṭhimpi so na pacceti kiñci.	31	
PA_mnd_5:32.1	Tenāha bhagavā—	32	
PA_mnd_5:33.1	“Attaṁ pahāya anupādiyāno,	33	
PA_mnd_5:33.2	Ñāṇenapi so nissayaṁ no karoti;	33	
PA_mnd_5:33.3	Sa ve viyattesu na vaggasārī,	33	
PA_mnd_5:33.4	Diṭṭhimpi so na pacceti kiñcī”ti.	33	
PA_mnd_5:34.1	Yassūbhayante paṇidhīdha natthi,	34	
PA_mnd_5:34.2	Bhavābhavāya idha vā huraṁ vā;	34	
PA_mnd_5:34.3	Nivesanā tassa na santi keci,	34	
PA_mnd_5:34.4	Dhammesu niccheyya samuggahītaṁ.	34	
PA_mnd_5:35.1	Yassūbhayante paṇidhīdha natthi, bhavābhavāya idha vā huraṁ vāti yassāti arahato khīṇāsavassa.	35	
PA_mnd_5:35.2	Antoti phasso eko anto, phassasamudayo dutiyo anto;	35	
PA_mnd_5:35.3	atīto eko anto, anāgato dutiyo anto;	35	
PA_mnd_5:35.4	sukhā vedanā eko anto, dukkhā vedanā dutiyo anto;	35	
PA_mnd_5:35.5	nāmaṁ eko anto, rūpaṁ dutiyo anto;	35	
PA_mnd_5:35.6	cha ajjhattikāni āyatanāni eko anto, cha bāhirāni āyatanāni dutiyo anto;	35	
PA_mnd_5:35.7	sakkāyo eko anto, sakkāyasamudayo dutiyo anto.	35	
PA_mnd_5:35.8	Paṇidhi vuccati taṇhā.	35	
PA_mnd_5:35.9	Yo rāgo sārāgo …pe… abhijjhā lobho akusalamūlaṁ.	35	
PA_mnd_5:36.1_0	Bhavābhavāyāti bhavābhavāya kammabhavāya punabbhavāya kāmabhavāya, kammabhavāya kāmabhavāya	36	
PA_mnd_5:36.1_1	punabbhavāya rūpabhavāya, kammabhavāya rūpabhavāya punabbhavāya arūpabhavāya, kammabhavāya	36	
PA_mnd_5:36.1_2	arūpabhavāya punabbhavāya punappunabbhavāya punappunagatiyā punappunaupapattiyā punappunapaṭisandhiyā	36	
PA_mnd_5:36.1_3	punappunaattabhāvābhinibbattiyā.	36	
PA_mnd_5:36.2	Idhāti sakattabhāvo,	36	
PA_mnd_5:36.3	hurāti parattabhāvo;	36	
PA_mnd_5:36.4	idhāti sakarūpavedanāsaññāsaṅkhāraviññāṇaṁ,	36	
PA_mnd_5:36.5	hurāti pararūpavedanāsaññāsaṅkhāraviññāṇaṁ;	36	
PA_mnd_5:36.6	idhāti cha ajjhattikāni āyatanāni,	36	
PA_mnd_5:36.7	hurāti cha bāhirāni āyatanāni;	36	
PA_mnd_5:36.8	idhāti manussaloko,	36	
PA_mnd_5:36.9	hurāti devaloko;	36	
PA_mnd_5:36.10	idhāti kāmadhātu,	36	
PA_mnd_5:36.11	hurāti rūpadhātu arūpadhātu;	36	
PA_mnd_5:36.12	idhāti kāmadhātu rūpadhātu.	36	
PA_mnd_5:36.13	Hurāti arūpadhātu.	36	
PA_mnd_5:36.14	Yassūbhayante paṇidhīdha natthi bhavābhavāya idha vā huraṁ vāti.	36	
PA_mnd_5:36.15_0	Yassa ubho ante ca bhavābhavāya ca idha hurañca paṇidhi taṇhā natthi na santi na	36	
PA_mnd_5:36.15_1	saṁvijjati nupalabbhati, pahīnā samucchinnā vūpasantā paṭipassaddhā abhabbuppattikā ñāṇagginā daḍḍhāti—	36	
PA_mnd_5:36.16	yassūbhayante paṇidhīdha natthi bhavābhavāya idha vā huraṁ vā.	36	
PA_mnd_5:37.1	Nivesanā tassa na santi kecīti.	37	
PA_mnd_5:37.2	Nivesanāti dve nivesanā—	37	
PA_mnd_5:37.3	taṇhānivesanā ca diṭṭhinivesanā ca …pe…	37	
PA_mnd_5:37.4	ayaṁ taṇhānivesanā …pe…	37	
PA_mnd_5:37.5	ayaṁ diṭṭhinivesanā.	37	
PA_mnd_5:37.6	Tassāti arahato khīṇāsavassa.	37	
PA_mnd_5:37.7_0	Nivesanā tassa na santi kecīti nivesanā tassa na santi keci natthi na santi na saṁvijjanti	37	
PA_mnd_5:37.7_1	nupalabbhanti, pahīnā samucchinnā vūpasantā paṭipassaddhā abhabbuppattikā ñāṇagginā daḍḍhāti—	37	
PA_mnd_5:37.8	nivesanā tassa na santi keci.	37	
PA_mnd_5:38.1	Dhammesu niccheyya samuggahītanti.	38	
PA_mnd_5:38.2	Dhammesūti dvāsaṭṭhiyā diṭṭhigatesu.	38	
PA_mnd_5:38.3	Niccheyyāti nicchinitvā vinicchinitvā vicinitvā pavicinitvā tulayitvā tīrayitvā vibhāvayitvā vibhūtaṁ katvā.	38	
PA_mnd_5:38.4_0	Samuggahītanti odhiggāho bilaggāho varaggāho koṭṭhāsaggāho uccayaggāho samuccayaggāho,	38	
PA_mnd_5:38.4_1	“idaṁ saccaṁ tacchaṁ tathaṁ bhūtaṁ yāthāvaṁ aviparītan”ti gahitaṁ parāmaṭṭhaṁ abhiniviṭṭhaṁ	38	
PA_mnd_5:38.4_2	ajjhositaṁ adhimuttaṁ natthi na santi na saṁvijjati nupalabbhati, pahīnaṁ samucchinnaṁ	38	
PA_mnd_5:38.4_3	vūpasantaṁ paṭipassaddhaṁ abhabbuppattikaṁ ñāṇagginā daḍḍhanti—	38	
PA_mnd_5:38.5	dhammesu niccheyya samuggahītaṁ.	38	
PA_mnd_5:39.1	Tenāha bhagavā—	39	
PA_mnd_5:40.1	“Yassūbhayante paṇidhīdha natthi,	40	
PA_mnd_5:40.2	Bhavābhavāya idha vā huraṁ vā;	40	
PA_mnd_5:40.3	Nivesanā tassa na santi keci,	40	
PA_mnd_5:40.4	Dhammesu niccheyya samuggahītan”ti.	40	
PA_mnd_5:41.1	Tassīdha diṭṭhe va sute mute vā,	41	
PA_mnd_5:41.2	Pakappitā natthi aṇūpi saññā;	41	
PA_mnd_5:41.3	Taṁ brāhmaṇaṁ diṭṭhimanādiyānaṁ,	41	
PA_mnd_5:41.4	Kenīdha lokasmiṁ vikappayeyya.	41	
PA_mnd_5:42.1	Tassīdha diṭṭhe va sute mute vā, pakappitā natthi aṇūpi saññāti.	42	
PA_mnd_5:42.2	Tassāti arahato khīṇāsavassa.	42	
PA_mnd_5:42.3_0	Tassa diṭṭhe vā diṭṭhasuddhiyā vā sute vā sutasuddhiyā vā mute vā mutasuddhiyā vā	42	
PA_mnd_5:42.3_1	saññāpubbaṅgamatā saññāvikappayeyyatā saññāviggahena saññāya uṭṭhapitā samuṭṭhapitā	42	
PA_mnd_5:42.3_2	kappitā pakappitā saṅkhatā abhisaṅkhatā saṇṭhapitā, diṭṭhi natthi na santi na saṁvijjati	42	
PA_mnd_5:42.3_3	nupalabbhati, pahīnā samucchinnā vūpasantā paṭipassaddhā abhabbuppattikā ñāṇagginā daḍḍhāti—	42	
PA_mnd_5:42.4	tassīdha diṭṭhe va sute mute vā pakappitā natthi aṇūpi saññā.	42	
PA_mnd_5:43.1	Taṁ brāhmaṇaṁ diṭṭhimanādiyānanti.	43	
PA_mnd_5:43.2	Brāhmaṇoti sattannaṁ dhammānaṁ bāhitattā brāhmaṇo—	43	
PA_mnd_5:43.3	sakkāyadiṭṭhi bāhitā hoti …pe…	43	
PA_mnd_5:43.4	asito tādi pavuccate sa brahmā.	43	
PA_mnd_5:43.5	Taṁ brāhmaṇaṁ diṭṭhimanādiyānanti.	43	
PA_mnd_5:43.6	Taṁ brāhmaṇaṁ diṭṭhimanādiyantaṁ agaṇhantaṁ aparāmasantaṁ anabhinivesantanti—	43	
PA_mnd_5:43.7	taṁ brāhmaṇaṁ diṭṭhimanādiyānaṁ.	43	
PA_mnd_5:44.1	Kenīdha lokasmiṁ vikappayeyyāti.	44	
PA_mnd_5:44.2	Kappāti dve kappā—	44	
PA_mnd_5:44.3	taṇhākappo ca diṭṭhikappo ca …pe…	44	
PA_mnd_5:44.4	ayaṁ taṇhākappo …pe…	44	
PA_mnd_5:44.5	ayaṁ diṭṭhikappo.	44	
PA_mnd_5:44.6	Tassa taṇhākappo pahīno, diṭṭhikappo paṭinissaṭṭho.	44	
PA_mnd_5:44.7_0	Taṇhākappassa pahīnattā, diṭṭhikappassa paṭinissaṭṭhattā kena rāgena kappeyya kena	44	
PA_mnd_5:44.7_1	dosena kappeyya kena mohena kappeyya kena mānena kappeyya kāya diṭṭhiyā kappeyya	44	
PA_mnd_5:44.7_2	kena uddhaccena kappeyya kāya vicikicchāya kappeyya kehi anusayehi kappeyya—	44	
PA_mnd_5:44.8	rattoti vā duṭṭhoti vā mūḷhoti vā vinibaddhoti vā parāmaṭṭhoti vā vikkhepagatoti vā aniṭṭhaṅgatoti vā thāmagatoti vā.	44	
PA_mnd_5:44.9	Te abhisaṅkhārā pahīnā.	44	
PA_mnd_5:44.10	Abhisaṅkhārānaṁ pahīnattā gatiyo kena kappeyya—	44	
PA_mnd_5:44.11	nerayikoti vā tiracchānayonikoti vā pettivisayikoti vā manussoti vā devoti vā rūpīti vā arūpīti vā saññīti vā asaññīti vā nevasaññīnāsaññīti vā.	44	
PA_mnd_5:44.12	So hetu natthi paccayo natthi kāraṇaṁ natthi, yena kappeyya vikappeyya vikappaṁ āpajjeyya.	44	
PA_mnd_5:44.13	Lokasminti apāyaloke …pe… āyatanaloketi—	44	
PA_mnd_5:44.14	kenīdha lokasmiṁ vikappayeyya.	44	
PA_mnd_5:45.1	Tenāha bhagavā—	45	
PA_mnd_5:46.1	“Tassīdha diṭṭhe va sute mute vā,	46	
PA_mnd_5:46.2	Pakappitā natthi aṇūpi saññā;	46	
PA_mnd_5:46.3	Taṁ brāhmaṇaṁ diṭṭhimanādiyānaṁ,	46	
PA_mnd_5:46.4	Kenīdha lokasmiṁ vikappayeyyā”ti.	46	
PA_mnd_5:47.1	Na kappayanti na purekkharonti,	47	
PA_mnd_5:47.2	Dhammāpi tesaṁ na paṭicchitāse;	47	
PA_mnd_5:47.3	Na brāhmaṇo sīlavatena neyyo,	47	
PA_mnd_5:47.4	Pāraṅgato na pacceti tādī.	47	
PA_mnd_5:48.1	Na kappayanti na purekkharontīti.	48	
PA_mnd_5:48.2	Kappāti dve kappā—	48	
PA_mnd_5:48.3	taṇhākappo ca diṭṭhikappo ca.	48	
PA_mnd_5:48.4	Katamo taṇhākappo?	48	
PA_mnd_5:48.5	Yāvatā taṇhāsaṅkhātena sīmakataṁ mariyādikataṁ odhikataṁ pariyantakataṁ pariggahitaṁ mamāyitaṁ—	48	
PA_mnd_5:48.6_0	idaṁ mamaṁ, etaṁ mamaṁ, ettakaṁ mamaṁ, ettāvatā mamaṁ, mama rūpā saddā gandhā rasā	48	
PA_mnd_5:48.6_1	phoṭṭhabbā, attharaṇā pāvuraṇā dāsidāsā ajeḷakā kukkuṭasūkarā hatthigavāssavaḷavā	48	
PA_mnd_5:48.6_2	khettaṁ vatthu hiraññaṁ suvaṇṇaṁ gāmanigamarājadhāniyo raṭṭhañca janapado ca koso	48	
PA_mnd_5:48.6_3	ca koṭṭhāgārañca, kevalampi mahāpathaviṁ taṇhāvasena mamāyati, yāvatā aṭṭhasatataṇhāvicaritaṁ—	48	
PA_mnd_5:48.7	ayaṁ taṇhākappo.	48	
PA_mnd_5:48.8	Katamo diṭṭhikappo?	48	
PA_mnd_5:48.9_0	Vīsativatthukā sakkāyadiṭṭhi, dasavatthukā micchādiṭṭhi, dasavatthukā antaggāhikādiṭṭhi,	48	
PA_mnd_5:48.9_1	yā evarūpā diṭṭhi diṭṭhigataṁ diṭṭhigahanaṁ diṭṭhikantāraṁ diṭṭhivisūkāyikaṁ diṭṭhivipphanditaṁ	48	
PA_mnd_5:48.9_2	diṭṭhisaṁyojanaṁ gāho paṭiggāho abhiniveso parāmāso kummaggo micchāpatho micchattaṁ	48	
PA_mnd_5:48.9_3	titthāyatanaṁ vipariyesaggāho viparītaggāho vipallāsaggāho micchāgāho, ayāthāvakasmiṁ	48	
PA_mnd_5:48.9_4	yāthāvakanti gāho, yāvatā dvāsaṭṭhi diṭṭhigatāni—	48	
PA_mnd_5:48.10	ayaṁ diṭṭhikappo.	48	
PA_mnd_5:48.11	Tesaṁ taṇhākappo pahīno, diṭṭhikappo paṭinissaṭṭho.	48	
PA_mnd_5:48.12	Taṇhākappassa pahīnattā, diṭṭhikappassa paṭinissaṭṭhattā taṇhākappaṁ vā diṭṭhikappaṁ vā na kappenti na janenti na sañjanenti na nibbattenti na abhinibbattentīti—	48	
PA_mnd_5:48.13	na kappayanti.	48	
PA_mnd_5:49.1	Na purekkharontīti.	49	
PA_mnd_5:49.2	Purekkhārāti dve purekkhārā—	49	
PA_mnd_5:49.3	taṇhāpurekkhāro ca diṭṭhipurekkhāro ca …pe…	49	
PA_mnd_5:49.4	ayaṁ taṇhāpurekkhāro …pe…	49	
PA_mnd_5:49.5	ayaṁ diṭṭhipurekkhāro.	49	
PA_mnd_5:49.6	Tesaṁ taṇhāpurekkhāro pahīno, diṭṭhipurekkhāro paṭinissaṭṭho.	49	
PA_mnd_5:49.7_0	Taṇhāpurekkhārassa pahīnattā, diṭṭhipurekkhārassa paṭinissaṭṭhattā na taṇhaṁ vā na	49	
PA_mnd_5:49.7_1	diṭṭhiṁ vā purato katvā caranti na taṇhādhajā na taṇhāketū na taṇhādhipateyyā na	49	
PA_mnd_5:49.7_2	diṭṭhidhajā na diṭṭhiketū na diṭṭhādhipateyyā.	49	
PA_mnd_5:49.8	Na taṇhāya vā na diṭṭhiyā vā parivāretvā carantīti—	49	
PA_mnd_5:49.9	na kappayanti na purekkharonti.	49	
PA_mnd_5:50.1	Dhammāpi tesaṁ na paṭicchitāseti.	50	
PA_mnd_5:50.2	Dhammā vuccanti dvāsaṭṭhi diṭṭhigatāni.	50	
PA_mnd_5:50.3	Tesanti tesaṁ arahantānaṁ khīṇāsavānaṁ.	50	
PA_mnd_5:50.4	Na paṭicchitāseti “sassato loko, idameva saccaṁ moghamaññan”ti na paṭicchitāse.	50	
PA_mnd_5:50.5	“Asassato loko …	50	
PA_mnd_5:50.6	antavā loko …	50	
PA_mnd_5:50.7	anantavā loko …	50	
PA_mnd_5:50.8	taṁ jīvaṁ taṁ sarīraṁ …	50	
PA_mnd_5:50.9	aññaṁ jīvaṁ aññaṁ sarīraṁ …	50	
PA_mnd_5:50.10	hoti tathāgato paraṁ maraṇā …	50	
PA_mnd_5:50.11	na hoti tathāgato paraṁ maraṇā …	50	
PA_mnd_5:50.12	hoti ca na ca hoti tathāgato paraṁ maraṇā …	50	
PA_mnd_5:50.13	neva hoti na na hoti tathāgato paraṁ maraṇā, idameva saccaṁ moghamaññan”ti na paṭicchitāseti—	50	
PA_mnd_5:50.14	dhammāpi tesaṁ na paṭicchitāse.	50	
PA_mnd_5:51.1	Na brāhmaṇo sīlavatena neyyoti.	51	
PA_mnd_5:51.2	Nāti paṭikkhepo.	51	
PA_mnd_5:51.3	Brāhmaṇoti sattannaṁ dhammānaṁ bāhitattā brāhmaṇo—	51	
PA_mnd_5:51.4	sakkāyadiṭṭhi bāhitā hoti …pe…	51	
PA_mnd_5:51.5	asito tādi vuccate sa brahmā.	51	
PA_mnd_5:51.6	Na brāhmaṇo sīlavatena neyyoti.	51	
PA_mnd_5:51.7	Brāhmaṇo sīlena vā vatena vā sīlabbatena vā na yāyati na niyyati na vuyhati na saṁharīyatīti—	51	
PA_mnd_5:51.8	na brāhmaṇo sīlavatena neyyo.	51	
PA_mnd_5:52.1	Pāraṅgato na pacceti tādīti.	52	
PA_mnd_5:52.2	Pāraṁ vuccati amataṁ nibbānaṁ.	52	
PA_mnd_5:52.3	Yo so sabbasaṅkhārasamatho sabbūpadhipaṭinissaggo taṇhakkhayo virāgo nirodho nibbānaṁ.	52	
PA_mnd_5:52.4	So pāraṅgato pārappatto antagato antappatto koṭigato koṭippatto (vitthāro) jātimaraṇasaṁsāro, natthi tassa punabbhavoti—	52	
PA_mnd_5:52.5	pāraṅgato.	52	
PA_mnd_5:52.6	Na paccetīti sotāpattimaggena ye kilesā pahīnā, te kilese na puneti na pacceti na paccāgacchati.	52	
PA_mnd_5:52.7	Sakadāgāmimaggena ye kilesā pahīnā, te kilese na puneti na pacceti na paccāgacchati.	52	
PA_mnd_5:52.8	Anāgāmimaggena ye kilesā pahīnā, te kilese na puneti na pacceti na paccāgacchati.	52	
PA_mnd_5:52.9	Arahattamaggena ye kilesā pahīnā, te kilese na puneti na pacceti na paccāgacchatīti—	52	
PA_mnd_5:52.10	pāraṅgato na pacceti.	52	
PA_mnd_5:52.11	Tādīti arahā pañcahākārehi tādī—	52	
PA_mnd_5:52.12	iṭṭhāniṭṭhe tādī, cattāvīti tādī, tiṇṇāvīti tādī, muttāvīti tādī, taṁniddesā tādī.	52	
PA_mnd_5:53.1	Kathaṁ arahā iṭṭhāniṭṭhe tādī?	53	
PA_mnd_5:53.2	Arahā lābhepi tādī, alābhepi tādī, yasepi tādī, ayasepi tādī, pasaṁsāyapi tādī, nindāyapi tādī, sukhepi tādī, dukkhepi tādī.	53	
PA_mnd_5:53.3	Ekañce bāhaṁ gandhena limpeyyuṁ, ekañce bāhaṁ vāsiyā taccheyyuṁ—	53	
PA_mnd_5:53.4	amusmiṁ natthi rāgo, amusmiṁ natthi paṭighaṁ, anunayapaṭighavippahīno ugghātinighātivītivatto anurodhavirodhasamatikkanto.	53	
PA_mnd_5:53.5	Evaṁ arahā iṭṭhāniṭṭhe tādī.	53	
PA_mnd_5:54.1	Kathaṁ arahā cattāvīti tādī?	54	
PA_mnd_5:54.2	Arahato rāgo catto vanto mutto pahīno paṭinissaṭṭho.	54	
PA_mnd_5:54.3	Doso …	54	
PA_mnd_5:54.4	moho …	54	
PA_mnd_5:54.5	kodho …	54	
PA_mnd_5:54.6	upanāho …	54	
PA_mnd_5:54.7	makkho …	54	
PA_mnd_5:54.8	paḷāso …	54	
PA_mnd_5:54.9	issā …	54	
PA_mnd_5:54.10	macchariyaṁ …	54	
PA_mnd_5:54.11	māyā …	54	
PA_mnd_5:54.12	sāṭheyyaṁ …	54	
PA_mnd_5:54.13	thambho …	54	
PA_mnd_5:54.14	sārambho …	54	
PA_mnd_5:54.15	māno …	54	
PA_mnd_5:54.16	atimāno …	54	
PA_mnd_5:54.17	mado …	54	
PA_mnd_5:54.18	pamādo …	54	
PA_mnd_5:54.19	sabbe kilesā …	54	
PA_mnd_5:54.20	sabbe duccaritā …	54	
PA_mnd_5:54.21	sabbe darathā …	54	
PA_mnd_5:54.22	sabbe pariḷāhā …	54	
PA_mnd_5:54.23	sabbe santāpā …	54	
PA_mnd_5:54.24	sabbākusalābhisaṅkhārā cattā vantā muttā pahīnā paṭinissaṭṭhā.	54	
PA_mnd_5:54.25	Evaṁ arahā cattāvīti tādī.	54	
PA_mnd_5:55.1	Kathaṁ arahā tiṇṇāvīti tādī?	55	
PA_mnd_5:55.2	Arahā kāmoghaṁ tiṇṇo bhavoghaṁ tiṇṇo diṭṭhoghaṁ tiṇṇo avijjoghaṁ tiṇṇo sabbaṁ saṁsārapathaṁ tiṇṇo uttiṇṇo nittiṇṇo atikkanto samatikkanto vītivatto.	55	
PA_mnd_5:55.3	So vuṭṭhavāso ciṇṇacaraṇo jātimaraṇasaṁsāro, natthi tassa punabbhavoti.	55	
PA_mnd_5:55.4	Evaṁ arahā tiṇṇāvīti tādī.	55	
PA_mnd_5:56.1	Kathaṁ arahā muttāvīti tādī?	56	
PA_mnd_5:56.2	Arahato rāgā cittaṁ muttaṁ vimuttaṁ suvimuttaṁ,	56	
PA_mnd_5:56.3	dosā cittaṁ muttaṁ vimuttaṁ suvimuttaṁ,	56	
PA_mnd_5:56.4	mohā cittaṁ muttaṁ vimuttaṁ suvimuttaṁ,	56	
PA_mnd_5:56.5	kodhā …	56	
PA_mnd_5:56.6	upanāhā …	56	
PA_mnd_5:56.7	makkhā …	56	
PA_mnd_5:56.8	paḷāsā …	56	
PA_mnd_5:56.9	issāya …	56	
PA_mnd_5:56.10	macchariyā …	56	
PA_mnd_5:56.11	māyāya …	56	
PA_mnd_5:56.12	sāṭheyyā …	56	
PA_mnd_5:56.13	thambhā …	56	
PA_mnd_5:56.14	sārambhā …	56	
PA_mnd_5:56.15	mānā …	56	
PA_mnd_5:56.16	atimānā …	56	
PA_mnd_5:56.17	madā …	56	
PA_mnd_5:56.18	pamādā …	56	
PA_mnd_5:56.19	sabbakilesehi …	56	
PA_mnd_5:56.20	sabbaduccaritehi …	56	
PA_mnd_5:56.21	sabbadarathehi …	56	
PA_mnd_5:56.22	sabbapariḷāhehi …	56	
PA_mnd_5:56.23	sabbasantāpehi …	56	
PA_mnd_5:56.24	sabbākusalābhisaṅkhārehi cittaṁ muttaṁ vimuttaṁ suvimuttaṁ.	56	
PA_mnd_5:56.25	Evaṁ arahā muttāvīti tādī.	56	
PA_mnd_5:57.1	Kathaṁ arahā taṁniddesā tādī?	57	
PA_mnd_5:57.2	Arahā sīle sati sīlavāti taṁniddesā tādī;	57	
PA_mnd_5:57.3	saddhāya sati saddhoti taṁniddesā tādī;	57	
PA_mnd_5:57.4	vīriye sati vīriyavāti taṁniddesā tādī;	57	
PA_mnd_5:57.5	satiyā sati satimāti taṁniddesā tādī;	57	
PA_mnd_5:57.6	samādhimhi sati samāhitoti taṁniddesā tādī;	57	
PA_mnd_5:57.7	paññāya sati paññavāti taṁniddesā tādī;	57	
PA_mnd_5:57.8	vijjāya sati tevijjoti taṁniddesā tādī;	57	
PA_mnd_5:57.9	abhiññāya sati chaḷabhiññoti taṁniddesā tādī.	57	
PA_mnd_5:57.10	Evaṁ arahā taṁniddesā tādīti—	57	
PA_mnd_5:57.11	pāraṅgato na pacceti tādī.	57	
PA_mnd_5:58.1	Tenāha bhagavā—	58	
PA_mnd_5:59.1	“Na kappayanti na purekkharonti,	59	
PA_mnd_5:59.2	Dhammāpi tesaṁ na paṭicchitāse;	59	
PA_mnd_5:59.3	Na brāhmaṇo sīlavatena neyyo,	59	
PA_mnd_5:59.4	Pāraṅgato na pacceti tādī”ti.	59	
PA_mnd_5:60.1	Paramaṭṭhakasuttaniddeso pañcamo.	60	
