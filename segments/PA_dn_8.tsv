segmentnr	original	folio	analyzed
PA_dn_8:0.1	Dīgha Nikāya 8	0	
PA_dn_8:0.2	Mahāsīhanādasutta	0	
PA_dn_8:1.1	Evaṁ me sutaṁ—	1	
PA_dn_8:1.2	ekaṁ samayaṁ bhagavā uruññāyaṁ viharati kaṇṇakatthale migadāye.	1	
PA_dn_8:1.3	Atha kho acelo kassapo yena bhagavā tenupasaṅkami; upasaṅkamitvā bhagavatā saddhiṁ sammodi.	1	
PA_dn_8:1.4	Sammodanīyaṁ kathaṁ sāraṇīyaṁ vītisāretvā ekamantaṁ aṭṭhāsi. Ekamantaṁ ṭhito kho acelo kassapo bhagavantaṁ etadavoca:	1	
PA_dn_8:2.1	“sutaṁ metaṁ, bho gotama:	2	
PA_dn_8:2.2	‘samaṇo gotamo sabbaṁ tapaṁ garahati, sabbaṁ tapassiṁ lūkhājīviṁ ekaṁsena upakkosati upavadatī’ti.	2	
PA_dn_8:2.3_0	Ye te, bho gotama, evamāhaṁsu: ‘samaṇo gotamo sabbaṁ tapaṁ garahati, sabbaṁ tapassiṁ	2	
PA_dn_8:2.3_1	lūkhājīviṁ ekaṁsena upakkosati upavadatī’ti, kacci te bhoto gotamassa vuttavādino,	2	
PA_dn_8:2.3_2	na ca bhavantaṁ gotamaṁ abhūtena abbhācikkhanti, dhammassa cānudhammaṁ byākaronti,	2	
PA_dn_8:2.3_3	na ca koci sahadhammiko vādānuvādo gārayhaṁ ṭhānaṁ āgacchati?	2	
PA_dn_8:2.4	Anabbhakkhātukāmā hi mayaṁ bhavantaṁ gotaman”ti.	2	
PA_dn_8:3.1_0	“Ye te, kassapa, evamāhaṁsu: ‘samaṇo gotamo sabbaṁ tapaṁ garahati, sabbaṁ tapassiṁ	3	
PA_dn_8:3.1_1	lūkhājīviṁ ekaṁsena upakkosati upavadatī’ti, na me te vuttavādino, abbhācikkhanti	3	
PA_dn_8:3.1_2	ca pana maṁ te asatā abhūtena.	3	
PA_dn_8:3.2	Idhāhaṁ, kassapa, ekaccaṁ tapassiṁ lūkhājīviṁ passāmi dibbena cakkhunā visuddhena atikkantamānusakena kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapannaṁ.	3	
PA_dn_8:3.3	Idha panāhaṁ, kassapa, ekaccaṁ tapassiṁ lūkhājīviṁ passāmi dibbena cakkhunā visuddhena atikkantamānusakena kāyassa bhedā paraṁ maraṇā sugatiṁ saggaṁ lokaṁ upapannaṁ.	3	
PA_dn_8:3.4	Idhāhaṁ, kassapa, ekaccaṁ tapassiṁ appadukkhavihāriṁ passāmi dibbena cakkhunā visuddhena atikkantamānusakena kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapannaṁ.	3	
PA_dn_8:3.5	Idha panāhaṁ, kassapa, ekaccaṁ tapassiṁ appadukkhavihāriṁ passāmi dibbena cakkhunā visuddhena atikkantamānusakena kāyassa bhedā paraṁ maraṇā sugatiṁ saggaṁ lokaṁ upapannaṁ.	3	
PA_dn_8:3.6_0	Yohaṁ, kassapa, imesaṁ tapassīnaṁ evaṁ āgatiñca gatiñca cutiñca upapattiñca yathābhūtaṁ	3	
PA_dn_8:3.6_1	pajānāmi, sohaṁ kiṁ sabbaṁ tapaṁ garahissāmi, sabbaṁ vā tapassiṁ lūkhājīviṁ ekaṁsena	3	
PA_dn_8:3.6_2	upakkosissāmi upavadissāmi?	3	
PA_dn_8:4.1	Santi, kassapa, eke samaṇabrāhmaṇā paṇḍitā nipuṇā kataparappavādā vālavedhirūpā. Te bhindantā maññe caranti paññāgatena diṭṭhigatāni.	4	
PA_dn_8:4.2	Tehipi me saddhiṁ ekaccesu ṭhānesu sameti, ekaccesu ṭhānesu na sameti.	4	
PA_dn_8:4.3	Yaṁ te ekaccaṁ vadanti ‘sādhū’ti, mayampi taṁ ekaccaṁ vadema ‘sādhū’ti.	4	
PA_dn_8:4.4	Yaṁ te ekaccaṁ vadanti ‘na sādhū’ti, mayampi taṁ ekaccaṁ vadema ‘na sādhū’ti.	4	
PA_dn_8:4.5	Yaṁ te ekaccaṁ vadanti ‘sādhū’ti, mayaṁ taṁ ekaccaṁ vadema ‘na sādhū’ti.	4	
PA_dn_8:4.6	Yaṁ te ekaccaṁ vadanti ‘na sādhū’ti, mayaṁ taṁ ekaccaṁ vadema ‘sādhū’ti.	4	
PA_dn_8:4.7	Yaṁ mayaṁ ekaccaṁ vadema ‘sādhū’ti, parepi taṁ ekaccaṁ vadanti ‘sādhū’ti.	4	
PA_dn_8:4.8	Yaṁ mayaṁ ekaccaṁ vadema ‘na sādhū’ti, parepi taṁ ekaccaṁ vadanti ‘na sādhū’ti.	4	
PA_dn_8:4.9	Yaṁ mayaṁ ekaccaṁ vadema ‘na sādhū’ti, pare taṁ ekaccaṁ vadanti ‘sādhū’ti.	4	
PA_dn_8:4.10	Yaṁ mayaṁ ekaccaṁ vadema ‘sādhū’ti, pare taṁ ekaccaṁ vadanti ‘na sādhū’ti.	4	
PA_dn_8:5.0	1. Samanuyuñjāpanakathā	5	
PA_dn_8:5.1	Tyāhaṁ upasaṅkamitvā evaṁ vadāmi:	5	
PA_dn_8:5.2	‘yesu no, āvuso, ṭhānesu na sameti, tiṭṭhantu tāni ṭhānāni.	5	
PA_dn_8:5.3	Yesu ṭhānesu sameti, tattha viññū samanuyuñjantaṁ samanugāhantaṁ samanubhāsantaṁ satthārā vā satthāraṁ saṅghena vā saṅghaṁ:	5	
PA_dn_8:5.4	“ye imesaṁ bhavataṁ dhammā akusalā akusalasaṅkhātā, sāvajjā sāvajjasaṅkhātā, asevitabbā asevitabbasaṅkhātā, na alamariyā na alamariyasaṅkhātā, kaṇhā kaṇhasaṅkhātā.	5	
PA_dn_8:5.5	Ko ime dhamme anavasesaṁ pahāya vattati, samaṇo vā gotamo, pare vā pana bhonto gaṇācariyā”ti?	5	
PA_dn_8:6.1	Ṭhānaṁ kho panetaṁ, kassapa, vijjati, yaṁ viññū samanuyuñjantā samanugāhantā samanubhāsantā evaṁ vadeyyuṁ:	6	
PA_dn_8:6.2	‘ye imesaṁ bhavataṁ dhammā akusalā akusalasaṅkhātā, sāvajjā sāvajjasaṅkhātā, asevitabbā asevitabbasaṅkhātā, na alamariyā na alamariyasaṅkhātā, kaṇhā kaṇhasaṅkhātā.	6	
PA_dn_8:6.3	Samaṇo gotamo ime dhamme anavasesaṁ pahāya vattati, yaṁ vā pana bhonto pare gaṇācariyā’ti.	6	
PA_dn_8:6.4	Itiha, kassapa, viññū samanuyuñjantā samanugāhantā samanubhāsantā amheva tattha yebhuyyena pasaṁseyyuṁ.	6	
PA_dn_8:7.1	Aparampi no, kassapa, viññū samanuyuñjantaṁ samanugāhantaṁ samanubhāsantaṁ satthārā vā satthāraṁ saṅghena vā saṅghaṁ:	7	
PA_dn_8:7.2	‘ye imesaṁ bhavataṁ dhammā kusalā kusalasaṅkhātā, anavajjā anavajjasaṅkhātā, sevitabbā sevitabbasaṅkhātā, alamariyā alamariyasaṅkhātā, sukkā sukkasaṅkhātā.	7	
PA_dn_8:7.3	Ko ime dhamme anavasesaṁ samādāya vattati, samaṇo vā gotamo, pare vā pana bhonto gaṇācariyā’ti?	7	
PA_dn_8:8.1	Ṭhānaṁ kho panetaṁ, kassapa, vijjati, yaṁ viññū samanuyuñjantā samanugāhantā samanubhāsantā evaṁ vadeyyuṁ:	8	
PA_dn_8:8.2	‘ye imesaṁ bhavataṁ dhammā kusalā kusalasaṅkhātā, anavajjā anavajjasaṅkhātā, sevitabbā sevitabbasaṅkhātā, alamariyā alamariyasaṅkhātā, sukkā sukkasaṅkhātā.	8	
PA_dn_8:8.3	Samaṇo gotamo ime dhamme anavasesaṁ samādāya vattati, yaṁ vā pana bhonto pare gaṇācariyā’ti.	8	
PA_dn_8:8.4	Itiha, kassapa, viññū samanuyuñjantā samanugāhantā samanubhāsantā amheva tattha yebhuyyena pasaṁseyyuṁ.	8	
PA_dn_8:9.1	Aparampi no, kassapa, viññū samanuyuñjantaṁ samanugāhantaṁ samanubhāsantaṁ satthārā vā satthāraṁ saṅghena vā saṅghaṁ:	9	
PA_dn_8:9.2	‘ye imesaṁ bhavataṁ dhammā akusalā akusalasaṅkhātā, sāvajjā sāvajjasaṅkhātā, asevitabbā asevitabbasaṅkhātā, na alamariyā na alamariyasaṅkhātā, kaṇhā kaṇhasaṅkhātā.	9	
PA_dn_8:9.3	Ko ime dhamme anavasesaṁ pahāya vattati, gotamasāvakasaṅgho vā, pare vā pana bhonto gaṇācariyasāvakasaṅghā’ti?	9	
PA_dn_8:10.1	Ṭhānaṁ kho panetaṁ, kassapa, vijjati, yaṁ viññū samanuyuñjantā samanugāhantā samanubhāsantā evaṁ vadeyyuṁ:	10	
PA_dn_8:10.2	‘ye imesaṁ bhavataṁ dhammā akusalā akusalasaṅkhātā, sāvajjā sāvajjasaṅkhātā, asevitabbā asevitabbasaṅkhātā, na alamariyā na alamariyasaṅkhātā, kaṇhā kaṇhasaṅkhātā.	10	
PA_dn_8:10.3	Gotamasāvakasaṅgho ime dhamme anavasesaṁ pahāya vattati, yaṁ vā pana bhonto pare gaṇācariyasāvakasaṅghā’ti.	10	
PA_dn_8:10.4	Itiha, kassapa, viññū samanuyuñjantā samanugāhantā samanubhāsantā amheva tattha yebhuyyena pasaṁseyyuṁ.	10	
PA_dn_8:11.1	Aparampi no, kassapa, viññū samanuyuñjantaṁ samanugāhantaṁ samanubhāsantaṁ satthārā vā satthāraṁ saṅghena vā saṅghaṁ.	11	
PA_dn_8:11.2	‘Ye imesaṁ bhavataṁ dhammā kusalā kusalasaṅkhātā, anavajjā anavajjasaṅkhātā, sevitabbā sevitabbasaṅkhātā, alamariyā alamariyasaṅkhātā, sukkā sukkasaṅkhātā.	11	
PA_dn_8:11.3	Ko ime dhamme anavasesaṁ samādāya vattati, gotamasāvakasaṅgho vā, pare vā pana bhonto gaṇācariyasāvakasaṅghā’ti?	11	
PA_dn_8:12.1	Ṭhānaṁ kho panetaṁ, kassapa, vijjati, yaṁ viññū samanuyuñjantā samanugāhantā samanubhāsantā evaṁ vadeyyuṁ:	12	
PA_dn_8:12.2	‘ye imesaṁ bhavataṁ dhammā kusalā kusalasaṅkhātā, anavajjā anavajjasaṅkhātā, sevitabbā sevitabbasaṅkhātā, alamariyā alamariyasaṅkhātā, sukkā sukkasaṅkhātā.	12	
PA_dn_8:12.3	Gotamasāvakasaṅgho ime dhamme anavasesaṁ samādāya vattati, yaṁ vā pana bhonto pare gaṇācariyasāvakasaṅghā’ti.	12	
PA_dn_8:12.4	Itiha, kassapa, viññū samanuyuñjantā samanugāhantā samanubhāsantā amheva tattha yebhuyyena pasaṁseyyuṁ.	12	
PA_dn_8:13.0	2. Ariyaaṭṭhaṅgikamagga	13	
PA_dn_8:13.1	Atthi, kassapa, maggo atthi paṭipadā, yathāpaṭipanno sāmaññeva ñassati sāmaṁ dakkhati:	13	
PA_dn_8:13.2	‘samaṇova gotamo kālavādī bhūtavādī atthavādī dhammavādī vinayavādī’ti.	13	
PA_dn_8:13.3	Katamo ca, kassapa, maggo, katamā ca paṭipadā, yathāpaṭipanno sāmaññeva ñassati sāmaṁ dakkhati:	13	
PA_dn_8:13.4	‘samaṇova gotamo kālavādī bhūtavādī atthavādī dhammavādī vinayavādī’ti?	13	
PA_dn_8:13.5	Ayameva ariyo aṭṭhaṅgiko maggo.	13	
PA_dn_8:13.6	Seyyathidaṁ—sammādiṭṭhi sammāsaṅkappo sammāvācā sammākammanto sammāājīvo sammāvāyāmo sammāsati sammāsamādhi.	13	
PA_dn_8:13.7	Ayaṁ kho, kassapa, maggo, ayaṁ paṭipadā, yathāpaṭipanno sāmaññeva ñassati sāmaṁ dakkhati ‘samaṇova gotamo kālavādī bhūtavādī atthavādī dhammavādī vinayavādī’”ti.	13	
PA_dn_8:14.0	3. Tapopakkamakathā	14	
PA_dn_8:14.1	Evaṁ vutte, acelo kassapo bhagavantaṁ etadavoca:	14	
PA_dn_8:14.2	“imepi kho, āvuso gotama, tapopakkamā etesaṁ samaṇabrāhmaṇānaṁ sāmaññasaṅkhātā ca brahmaññasaṅkhātā ca.	14	
PA_dn_8:14.3	Acelako hoti, muttācāro, hatthāpalekhano, naehibhaddantiko, natiṭṭhabhaddantiko, nābhihaṭaṁ, na uddissakataṁ, na nimantanaṁ sādiyati.	14	
PA_dn_8:14.4_0	So na kumbhimukhā paṭiggaṇhāti, na kaḷopimukhā paṭiggaṇhāti, na eḷakamantaraṁ, na	14	
PA_dn_8:14.4_1	daṇḍamantaraṁ, na musalamantaraṁ, na dvinnaṁ bhuñjamānānaṁ, na gabbhiniyā, na pāyamānāya,	14	
PA_dn_8:14.4_2	na purisantaragatāya, na saṅkittīsu, na yattha sā upaṭṭhito hoti, na yattha makkhikā	14	
PA_dn_8:14.4_3	saṇḍasaṇḍacārinī, na macchaṁ, na maṁsaṁ, na suraṁ, na merayaṁ, na thusodakaṁ pivati.	14	
PA_dn_8:14.5	So ekāgāriko vā hoti ekālopiko, dvāgāriko vā hoti dvālopiko … sattāgāriko vā hoti sattālopiko;	14	
PA_dn_8:14.6	ekissāpi dattiyā yāpeti, dvīhipi dattīhi yāpeti … sattahipi dattīhi yāpeti;	14	
PA_dn_8:14.7	ekāhikampi āhāraṁ āhāreti, dvīhikampi āhāraṁ āhāreti … sattāhikampi āhāraṁ āhāreti. Iti evarūpaṁ addhamāsikampi pariyāyabhattabhojanānuyogamanuyutto viharati.	14	
PA_dn_8:14.8	Imepi kho, āvuso gotama, tapopakkamā etesaṁ samaṇabrāhmaṇānaṁ sāmaññasaṅkhātā ca brahmaññasaṅkhātā ca.	14	
PA_dn_8:14.9_0	Sākabhakkho vā hoti, sāmākabhakkho vā hoti, nīvārabhakkho vā hoti, daddulabhakkho	14	
PA_dn_8:14.9_1	vā hoti, haṭabhakkho vā hoti, kaṇabhakkho vā hoti, ācāmabhakkho vā hoti, piññākabhakkho	14	
PA_dn_8:14.9_2	vā hoti, tiṇabhakkho vā hoti, gomayabhakkho vā hoti, vanamūlaphalāhāro yāpeti pavattaphalabhojī.	14	
PA_dn_8:14.10	Imepi kho, āvuso gotama, tapopakkamā etesaṁ samaṇabrāhmaṇānaṁ sāmaññasaṅkhātā ca brahmaññasaṅkhātā ca.	14	
PA_dn_8:14.11_0	Sāṇānipi dhāreti, masāṇānipi dhāreti, chavadussānipi dhāreti, paṁsukūlānipi dhāreti,	14	
PA_dn_8:14.11_1	tirīṭānipi dhāreti, ajinampi dhāreti, ajinakkhipampi dhāreti, kusacīrampi dhāreti,	14	
PA_dn_8:14.11_2	vākacīrampi dhāreti, phalakacīrampi dhāreti, kesakambalampi dhāreti, vāḷakambalampi	14	
PA_dn_8:14.11_3	dhāreti, ulūkapakkhikampi dhāreti,	14	
PA_dn_8:14.12	kesamassulocakopi hoti kesamassulocanānuyogamanuyutto,	14	
PA_dn_8:14.13	ubbhaṭṭhakopi hoti āsanapaṭikkhitto,	14	
PA_dn_8:14.14	ukkuṭikopi hoti ukkuṭikappadhānamanuyutto,	14	
PA_dn_8:14.15	kaṇṭakāpassayikopi hoti kaṇṭakāpassaye seyyaṁ kappeti,	14	
PA_dn_8:14.16	phalakaseyyampi kappeti, thaṇḍilaseyyampi kappeti,	14	
PA_dn_8:14.17	ekapassayikopi hoti	14	
PA_dn_8:14.18	rajojalladharo,	14	
PA_dn_8:14.19	abbhokāsikopi hoti	14	
PA_dn_8:14.20	yathāsanthatiko,	14	
PA_dn_8:14.21	vekaṭikopi hoti vikaṭabhojanānuyogamanuyutto,	14	
PA_dn_8:14.22	apānakopi hoti apānakattamanuyutto,	14	
PA_dn_8:14.23	sāyatatiyakampi udakorohanānuyogamanuyutto viharatī”ti.	14	
PA_dn_8:15.0	4. Tapopakkamaniratthakathā	15	
PA_dn_8:15.1	“Acelako cepi, kassapa, hoti, muttācāro, hatthāpalekhano …pe… iti evarūpaṁ addhamāsikampi pariyāyabhattabhojanānuyogamanuyutto viharati.	15	
PA_dn_8:15.2	Tassa cāyaṁ sīlasampadā cittasampadā paññāsampadā abhāvitā hoti asacchikatā. Atha kho so ārakāva sāmaññā ārakāva brahmaññā.	15	
PA_dn_8:15.3_0	Yato kho, kassapa, bhikkhu averaṁ abyāpajjaṁ mettacittaṁ bhāveti, āsavānañca khayā	15	
PA_dn_8:15.3_1	anāsavaṁ cetovimuttiṁ paññāvimuttiṁ diṭṭheva dhamme sayaṁ abhiññā sacchikatvā upasampajja viharati.	15	
PA_dn_8:15.4	Ayaṁ vuccati, kassapa, bhikkhu samaṇo itipi brāhmaṇo itipi.	15	
PA_dn_8:15.5	Sākabhakkho cepi, kassapa, hoti, sāmākabhakkho …pe… vanamūlaphalāhāro yāpeti pavattaphalabhojī.	15	
PA_dn_8:15.6	Tassa cāyaṁ sīlasampadā cittasampadā paññāsampadā abhāvitā hoti asacchikatā.	15	
PA_dn_8:15.7	Atha kho so ārakāva sāmaññā ārakāva brahmaññā.	15	
PA_dn_8:15.8_0	Yato kho, kassapa, bhikkhu averaṁ abyāpajjaṁ mettacittaṁ bhāveti, āsavānañca khayā	15	
PA_dn_8:15.8_1	anāsavaṁ cetovimuttiṁ paññāvimuttiṁ diṭṭheva dhamme sayaṁ abhiññā sacchikatvā upasampajja viharati.	15	
PA_dn_8:15.9	Ayaṁ vuccati, kassapa, bhikkhu samaṇo itipi brāhmaṇo itipi.	15	
PA_dn_8:15.10	Sāṇāni cepi, kassapa, dhāreti, masāṇānipi dhāreti …pe…	15	
PA_dn_8:15.11	sāyatatiyakampi udakorohanānuyogamanuyutto viharati.	15	
PA_dn_8:15.12	Tassa cāyaṁ sīlasampadā cittasampadā paññāsampadā abhāvitā hoti asacchikatā.	15	
PA_dn_8:15.13	Atha kho so ārakāva sāmaññā ārakāva brahmaññā.	15	
PA_dn_8:15.14_0	Yato kho, kassapa, bhikkhu averaṁ abyāpajjaṁ mettacittaṁ bhāveti, āsavānañca khayā	15	
PA_dn_8:15.14_1	anāsavaṁ cetovimuttiṁ paññāvimuttiṁ diṭṭheva dhamme sayaṁ abhiññā sacchikatvā upasampajja viharati.	15	
PA_dn_8:15.15	Ayaṁ vuccati, kassapa, bhikkhu samaṇo itipi brāhmaṇo itipī”ti.	15	
PA_dn_8:16.1	Evaṁ vutte, acelo kassapo bhagavantaṁ etadavoca:	16	
PA_dn_8:16.2	“dukkaraṁ, bho gotama, sāmaññaṁ dukkaraṁ brahmaññan”ti.	16	
PA_dn_8:16.3	“Pakati kho esā, kassapa, lokasmiṁ ‘dukkaraṁ sāmaññaṁ dukkaraṁ brahmaññan’ti.	16	
PA_dn_8:16.4	Acelako cepi, kassapa, hoti, muttācāro, hatthāpalekhano …pe… iti evarūpaṁ addhamāsikampi pariyāyabhattabhojanānuyogamanuyutto viharati.	16	
PA_dn_8:16.5	Imāya ca, kassapa, mattāya iminā tapopakkamena sāmaññaṁ vā abhavissa brahmaññaṁ vā dukkaraṁ sudukkaraṁ, netaṁ abhavissa kallaṁ vacanāya:	16	
PA_dn_8:16.6	‘dukkaraṁ sāmaññaṁ dukkaraṁ brahmaññan’ti.	16	
PA_dn_8:16.7	Sakkā ca panetaṁ abhavissa kātuṁ gahapatinā vā gahapatiputtena vā antamaso kumbhadāsiyāpi:	16	
PA_dn_8:16.8	‘handāhaṁ acelako homi, muttācāro, hatthāpalekhano …pe… iti evarūpaṁ addhamāsikampi pariyāyabhattabhojanānuyogamanuyutto viharāmī’ti.	16	
PA_dn_8:16.9	Yasmā ca kho, kassapa, aññatreva imāya mattāya aññatra iminā tapopakkamena sāmaññaṁ vā hoti brahmaññaṁ vā dukkaraṁ sudukkaraṁ, tasmā etaṁ kallaṁ vacanāya:	16	
PA_dn_8:16.10	‘dukkaraṁ sāmaññaṁ dukkaraṁ brahmaññan’ti.	16	
PA_dn_8:16.11_0	Yato kho, kassapa, bhikkhu averaṁ abyāpajjaṁ mettacittaṁ bhāveti, āsavānañca khayā	16	
PA_dn_8:16.11_1	anāsavaṁ cetovimuttiṁ paññāvimuttiṁ diṭṭheva dhamme sayaṁ abhiññā sacchikatvā upasampajja viharati.	16	
PA_dn_8:16.12	Ayaṁ vuccati, kassapa, bhikkhu samaṇo itipi brāhmaṇo itipi.	16	
PA_dn_8:16.13	Sākabhakkho cepi, kassapa, hoti, sāmākabhakkho …pe… vanamūlaphalāhāro yāpeti pavattaphalabhojī.	16	
PA_dn_8:16.14	Imāya ca, kassapa, mattāya iminā tapopakkamena sāmaññaṁ vā abhavissa brahmaññaṁ vā dukkaraṁ sudukkaraṁ, netaṁ abhavissa kallaṁ vacanāya:	16	
PA_dn_8:16.15	‘dukkaraṁ sāmaññaṁ dukkaraṁ brahmaññan’ti.	16	
PA_dn_8:16.16	Sakkā ca panetaṁ abhavissa kātuṁ gahapatinā vā gahapatiputtena vā antamaso kumbhadāsiyāpi:	16	
PA_dn_8:16.17	‘handāhaṁ sākabhakkho vā homi, sāmākabhakkho vā …pe… vanamūlaphalāhāro yāpemi pavattaphalabhojī’ti.	16	
PA_dn_8:16.18	Yasmā ca kho, kassapa, aññatreva imāya mattāya aññatra iminā tapopakkamena sāmaññaṁ vā hoti brahmaññaṁ vā dukkaraṁ sudukkaraṁ, tasmā etaṁ kallaṁ vacanāya:	16	
PA_dn_8:16.19	‘dukkaraṁ sāmaññaṁ dukkaraṁ brahmaññan’ti.	16	
PA_dn_8:16.20_0	Yato kho, kassapa, bhikkhu averaṁ abyāpajjaṁ mettacittaṁ bhāveti, āsavānañca khayā	16	
PA_dn_8:16.20_1	anāsavaṁ cetovimuttiṁ paññāvimuttiṁ diṭṭheva dhamme sayaṁ abhiññā sacchikatvā upasampajja viharati.	16	
PA_dn_8:16.21	Ayaṁ vuccati, kassapa, bhikkhu samaṇo itipi brāhmaṇo itipi.	16	
PA_dn_8:16.22	Sāṇāni cepi, kassapa, dhāreti, masāṇānipi dhāreti …pe… sāyatatiyakampi udakorohanānuyogamanuyutto viharati.	16	
PA_dn_8:16.23	Imāya ca, kassapa, mattāya iminā tapopakkamena sāmaññaṁ vā abhavissa brahmaññaṁ vā dukkaraṁ sudukkaraṁ, netaṁ abhavissa kallaṁ vacanāya:	16	
PA_dn_8:16.24	‘dukkaraṁ sāmaññaṁ dukkaraṁ brahmaññan’ti.	16	
PA_dn_8:16.25	Sakkā ca panetaṁ abhavissa kātuṁ gahapatinā vā gahapatiputtena vā antamaso kumbhadāsiyāpi:	16	
PA_dn_8:16.26	‘handāhaṁ sāṇānipi dhāremi, masāṇānipi dhāremi …pe… sāyatatiyakampi udakorohanānuyogamanuyutto viharāmī’ti.	16	
PA_dn_8:16.27	Yasmā ca kho, kassapa, aññatreva imāya mattāya aññatra iminā tapopakkamena sāmaññaṁ vā hoti brahmaññaṁ vā dukkaraṁ sudukkaraṁ, tasmā etaṁ kallaṁ vacanāya:	16	
PA_dn_8:16.28	‘dukkaraṁ sāmaññaṁ dukkaraṁ brahmaññan’ti.	16	
PA_dn_8:16.29_0	Yato kho, kassapa, bhikkhu averaṁ abyāpajjaṁ mettacittaṁ bhāveti, āsavānañca khayā	16	
PA_dn_8:16.29_1	anāsavaṁ cetovimuttiṁ paññāvimuttiṁ diṭṭheva dhamme sayaṁ abhiññā sacchikatvā upasampajja viharati.	16	
PA_dn_8:16.30	Ayaṁ vuccati, kassapa, bhikkhu samaṇo itipi brāhmaṇo itipī”ti.	16	
PA_dn_8:17.1	Evaṁ vutte, acelo kassapo bhagavantaṁ etadavoca:	17	
PA_dn_8:17.2	“dujjāno, bho gotama, samaṇo, dujjāno brāhmaṇo”ti.	17	
PA_dn_8:17.3	“Pakati kho esā, kassapa, lokasmiṁ ‘dujjāno samaṇo dujjāno brāhmaṇo’ti.	17	
PA_dn_8:17.4	Acelako cepi, kassapa, hoti, muttācāro, hatthāpalekhano …pe… iti evarūpaṁ addhamāsikampi pariyāyabhattabhojanānuyogamanuyutto viharati.	17	
PA_dn_8:17.5	Imāya ca, kassapa, mattāya iminā tapopakkamena samaṇo vā abhavissa brāhmaṇo vā dujjāno sudujjāno, netaṁ abhavissa kallaṁ vacanāya:	17	
PA_dn_8:17.6	‘dujjāno samaṇo dujjāno brāhmaṇo’ti.	17	
PA_dn_8:17.7	Sakkā ca paneso abhavissa ñātuṁ gahapatinā vā gahapatiputtena vā antamaso kumbhadāsiyāpi:	17	
PA_dn_8:17.8	‘ayaṁ acelako hoti, muttācāro, hatthāpalekhano …pe… iti evarūpaṁ addhamāsikampi pariyāyabhattabhojanānuyogamanuyutto viharatī’ti.	17	
PA_dn_8:17.9	Yasmā ca kho, kassapa, aññatreva imāya mattāya aññatra iminā tapopakkamena samaṇo vā hoti brāhmaṇo vā dujjāno sudujjāno, tasmā etaṁ kallaṁ vacanāya:	17	
PA_dn_8:17.10	‘dujjāno samaṇo dujjāno brāhmaṇo’ti.	17	
PA_dn_8:17.11_0	Yato kho, kassapa, bhikkhu averaṁ abyāpajjaṁ mettacittaṁ bhāveti, āsavānañca khayā	17	
PA_dn_8:17.11_1	anāsavaṁ cetovimuttiṁ paññāvimuttiṁ diṭṭheva dhamme sayaṁ abhiññā sacchikatvā upasampajja viharati.	17	
PA_dn_8:17.12	Ayaṁ vuccati, kassapa, bhikkhu samaṇo itipi brāhmaṇo itipi.	17	
PA_dn_8:17.13	Sākabhakkho cepi, kassapa, hoti sāmākabhakkho …pe… vanamūlaphalāhāro yāpeti pavattaphalabhojī.	17	
PA_dn_8:17.14	Imāya ca, kassapa, mattāya iminā tapopakkamena samaṇo vā abhavissa brāhmaṇo vā dujjāno sudujjāno, netaṁ abhavissa kallaṁ vacanāya:	17	
PA_dn_8:17.15	‘dujjāno samaṇo dujjāno brāhmaṇo’ti.	17	
PA_dn_8:17.16	Sakkā ca paneso abhavissa ñātuṁ gahapatinā vā gahapatiputtena vā antamaso kumbhadāsiyāpi:	17	
PA_dn_8:17.17	‘ayaṁ sākabhakkho vā hoti sāmākabhakkho …pe… vanamūlaphalāhāro yāpeti pavattaphalabhojī’ti.	17	
PA_dn_8:17.18	Yasmā ca kho, kassapa, aññatreva imāya mattāya aññatra iminā tapopakkamena samaṇo vā hoti brāhmaṇo vā dujjāno sudujjāno, tasmā etaṁ kallaṁ vacanāya:	17	
PA_dn_8:17.19	‘dujjāno samaṇo dujjāno brāhmaṇo’ti.	17	
PA_dn_8:17.20_0	Yato kho, kassapa, bhikkhu averaṁ abyāpajjaṁ mettacittaṁ bhāveti, āsavānañca khayā	17	
PA_dn_8:17.20_1	anāsavaṁ cetovimuttiṁ paññāvimuttiṁ diṭṭheva dhamme sayaṁ abhiññā sacchikatvā upasampajja viharati.	17	
PA_dn_8:17.21	Ayaṁ vuccati, kassapa, bhikkhu samaṇo itipi brāhmaṇo itipi.	17	
PA_dn_8:17.22	Sāṇāni cepi, kassapa, dhāreti, masāṇānipi dhāreti …pe… sāyatatiyakampi udakorohanānuyogamanuyutto viharati.	17	
PA_dn_8:17.23	Imāya ca, kassapa, mattāya iminā tapopakkamena samaṇo vā abhavissa brāhmaṇo vā dujjāno sudujjāno, netaṁ abhavissa kallaṁ vacanāya:	17	
PA_dn_8:17.24	‘dujjāno samaṇo dujjāno brāhmaṇo’ti.	17	
PA_dn_8:17.25	Sakkā ca paneso abhavissa ñātuṁ gahapatinā vā gahapatiputtena vā antamaso kumbhadāsiyāpi:	17	
PA_dn_8:17.26	‘ayaṁ sāṇānipi dhāreti, masāṇānipi dhāreti …pe… sāyatatiyakampi udakorohanānuyogamanuyutto viharatī’ti.	17	
PA_dn_8:17.27	Yasmā ca kho, kassapa, aññatreva imāya mattāya aññatra iminā tapopakkamena samaṇo vā hoti brāhmaṇo vā dujjāno sudujjāno, tasmā etaṁ kallaṁ vacanāya:	17	
PA_dn_8:17.28	‘dujjāno samaṇo dujjāno brāhmaṇo’ti.	17	
PA_dn_8:17.29_0	Yato kho, kassapa, bhikkhu averaṁ abyāpajjaṁ mettacittaṁ bhāveti, āsavānañca khayā	17	
PA_dn_8:17.29_1	anāsavaṁ cetovimuttiṁ paññāvimuttiṁ diṭṭheva dhamme sayaṁ abhiññā sacchikatvā upasampajja viharati.	17	
PA_dn_8:17.30	Ayaṁ vuccati, kassapa, bhikkhu samaṇo itipi brāhmaṇo itipī”ti.	17	
PA_dn_8:18.0	5. Sīlasamādhipaññāsampadā	18	
PA_dn_8:18.1	Evaṁ vutte, acelo kassapo bhagavantaṁ etadavoca:	18	
PA_dn_8:18.2	“katamā pana sā, bho gotama, sīlasampadā, katamā cittasampadā, katamā paññāsampadā”ti?	18	
PA_dn_8:18.3	“Idha, kassapa, tathāgato loke uppajjati arahaṁ, sammāsambuddho …pe…	18	
PA_dn_8:18.4	bhayadassāvī samādāya sikkhati sikkhāpadesu, kāyakammavacīkammena samannāgato kusalena parisuddhājīvo sīlasampanno indriyesu guttadvāro satisampajaññena samannāgato santuṭṭho.	18	
PA_dn_8:18.5	Kathañca, kassapa, bhikkhu sīlasampanno hoti?	18	
PA_dn_8:18.6	Idha, kassapa, bhikkhu pāṇātipātaṁ pahāya pāṇātipātā paṭivirato hoti nihitadaṇḍo nihitasattho lajjī dayāpanno, sabbapāṇabhūtahitānukampī viharati.	18	
PA_dn_8:18.7	Idampissa hoti sīlasampadāya …pe…	18	
PA_dn_8:19.1	Yathā vā paneke bhonto samaṇabrāhmaṇā saddhādeyyāni bhojanāni bhuñjitvā te evarūpāya tiracchānavijjāya micchājīvena jīvitaṁ kappenti.	19	
PA_dn_8:19.2	Seyyathidaṁ—santikammaṁ paṇidhikammaṁ …pe… osadhīnaṁ patimokkho	19	
PA_dn_8:19.3	iti vā iti evarūpāya tiracchānavijjāya micchājīvā paṭivirato hoti.	19	
PA_dn_8:19.4	Idampissa hoti sīlasampadāya.	19	
PA_dn_8:19.5	Sa kho so, kassapa, bhikkhu evaṁ sīlasampanno na kutoci bhayaṁ samanupassati, yadidaṁ sīlasaṁvarato.	19	
PA_dn_8:19.6	Seyyathāpi, kassapa, rājā khattiyo muddhāvasitto nihatapaccāmitto na kutoci bhayaṁ samanupassati, yadidaṁ paccatthikato;	19	
PA_dn_8:19.7	evameva kho, kassapa, bhikkhu evaṁ sīlasampanno na kutoci bhayaṁ samanupassati, yadidaṁ sīlasaṁvarato.	19	
PA_dn_8:19.8	So iminā ariyena sīlakkhandhena samannāgato ajjhattaṁ anavajjasukhaṁ paṭisaṁvedeti.	19	
PA_dn_8:19.9	Evaṁ kho, kassapa, bhikkhu sīlasampanno hoti.	19	
PA_dn_8:19.10	Ayaṁ kho, kassapa, sīlasampadā …pe…	19	
PA_dn_8:19.11	paṭhamaṁ jhānaṁ upasampajja viharati.	19	
PA_dn_8:19.12	Idampissa hoti cittasampadāya …pe…	19	
PA_dn_8:19.13	dutiyaṁ jhānaṁ …	19	
PA_dn_8:19.14	tatiyaṁ jhānaṁ …	19	
PA_dn_8:19.15	catutthaṁ jhānaṁ upasampajja viharati.	19	
PA_dn_8:19.16	Idampissa hoti cittasampadāya.	19	
PA_dn_8:19.17	Ayaṁ kho, kassapa, cittasampadā.	19	
PA_dn_8:20.1	So evaṁ samāhite citte …pe…	20	
PA_dn_8:20.2	ñāṇadassanāya cittaṁ abhinīharati abhininnāmeti …	20	
PA_dn_8:20.3	idampissa hoti paññāsampadāya …pe…	20	
PA_dn_8:20.4	nāparaṁ itthattāyāti pajānāti.	20	
PA_dn_8:20.5	Idampissa hoti paññāsampadāya.	20	
PA_dn_8:20.6	Ayaṁ kho, kassapa, paññāsampadā.	20	
PA_dn_8:20.7	Imāya ca, kassapa, sīlasampadāya cittasampadāya paññāsampadāya aññā sīlasampadā cittasampadā paññāsampadā uttaritarā vā paṇītatarā vā natthi.	20	
PA_dn_8:21.0	6. Sīhanādakathā	21	
PA_dn_8:21.1	Santi, kassapa, eke samaṇabrāhmaṇā sīlavādā.	21	
PA_dn_8:21.2	Te anekapariyāyena sīlassa vaṇṇaṁ bhāsanti.	21	
PA_dn_8:21.3	Yāvatā, kassapa, ariyaṁ paramaṁ sīlaṁ, nāhaṁ tattha attano samasamaṁ samanupassāmi, kuto bhiyyo.	21	
PA_dn_8:21.4	Atha kho ahameva tattha bhiyyo, yadidaṁ adhisīlaṁ.	21	
PA_dn_8:21.5	Santi, kassapa, eke samaṇabrāhmaṇā tapojigucchāvādā.	21	
PA_dn_8:21.6	Te anekapariyāyena tapojigucchāya vaṇṇaṁ bhāsanti.	21	
PA_dn_8:21.7	Yāvatā, kassapa, ariyā paramā tapojigucchā, nāhaṁ tattha attano samasamaṁ samanupassāmi, kuto bhiyyo.	21	
PA_dn_8:21.8	Atha kho ahameva tattha bhiyyo, yadidaṁ adhijegucchaṁ.	21	
PA_dn_8:21.9	Santi, kassapa, eke samaṇabrāhmaṇā paññāvādā.	21	
PA_dn_8:21.10	Te anekapariyāyena paññāya vaṇṇaṁ bhāsanti.	21	
PA_dn_8:21.11	Yāvatā, kassapa, ariyā paramā paññā, nāhaṁ tattha attano samasamaṁ samanupassāmi, kuto bhiyyo.	21	
PA_dn_8:21.12	Atha kho ahameva tattha bhiyyo, yadidaṁ adhipaññaṁ.	21	
PA_dn_8:21.13	Santi, kassapa, eke samaṇabrāhmaṇā vimuttivādā.	21	
PA_dn_8:21.14	Te anekapariyāyena vimuttiyā vaṇṇaṁ bhāsanti.	21	
PA_dn_8:21.15	Yāvatā, kassapa, ariyā paramā vimutti, nāhaṁ tattha attano samasamaṁ samanupassāmi, kuto bhiyyo.	21	
PA_dn_8:21.16	Atha kho ahameva tattha bhiyyo, yadidaṁ adhivimutti.	21	
PA_dn_8:22.1	Ṭhānaṁ kho panetaṁ, kassapa, vijjati, yaṁ aññatitthiyā paribbājakā evaṁ vadeyyuṁ:	22	
PA_dn_8:22.2	‘sīhanādaṁ kho samaṇo gotamo nadati, tañca kho suññāgāre nadati, no parisāsū’ti.	22	
PA_dn_8:22.3	Te: ‘mā hevan’tissu vacanīyā.	22	
PA_dn_8:22.4	‘Sīhanādañca samaṇo gotamo nadati, parisāsu ca nadatī’ti evamassu, kassapa, vacanīyā.	22	
PA_dn_8:22.5	Ṭhānaṁ kho panetaṁ, kassapa, vijjati, yaṁ aññatitthiyā paribbājakā evaṁ vadeyyuṁ:	22	
PA_dn_8:22.6	‘sīhanādañca samaṇo gotamo nadati, parisāsu ca nadati, no ca kho visārado nadatī’ti.	22	
PA_dn_8:22.7	Te: ‘mā hevan’tissu vacanīyā.	22	
PA_dn_8:22.8	‘Sīhanādañca samaṇo gotamo nadati, parisāsu ca nadati, visārado ca nadatī’ti evamassu, kassapa, vacanīyā.	22	
PA_dn_8:22.9	Ṭhānaṁ kho panetaṁ, kassapa, vijjati, yaṁ aññatitthiyā paribbājakā evaṁ vadeyyuṁ:	22	
PA_dn_8:22.10	‘sīhanādañca samaṇo gotamo nadati, parisāsu ca nadati, visārado ca nadati, no ca kho naṁ pañhaṁ pucchanti …pe…	22	
PA_dn_8:22.11	pañhañca naṁ pucchanti; no ca kho nesaṁ pañhaṁ puṭṭho byākaroti …pe…	22	
PA_dn_8:22.12	pañhañca nesaṁ puṭṭho byākaroti; no ca kho pañhassa veyyākaraṇena cittaṁ ārādheti …pe…	22	
PA_dn_8:22.13	pañhassa ca veyyākaraṇena cittaṁ ārādheti; no ca kho sotabbaṁ maññanti …pe…	22	
PA_dn_8:22.14	sotabbañcassa maññanti; no ca kho sutvā pasīdanti …pe…	22	
PA_dn_8:22.15	sutvā cassa pasīdanti; no ca kho pasannākāraṁ karonti …pe…	22	
PA_dn_8:22.16	pasannākārañca karonti; no ca kho tathattāya paṭipajjanti …pe…	22	
PA_dn_8:22.17	tathattāya ca paṭipajjanti; no ca kho paṭipannā ārādhentī’ti.	22	
PA_dn_8:22.18	Te: ‘mā hevan’tissu vacanīyā.	22	
PA_dn_8:22.19_0	‘Sīhanādañca samaṇo gotamo nadati, parisāsu ca nadati, visārado ca nadati, pañhañca	22	
PA_dn_8:22.19_1	naṁ pucchanti, pañhañca nesaṁ puṭṭho byākaroti, pañhassa ca veyyākaraṇena cittaṁ	22	
PA_dn_8:22.19_2	ārādheti, sotabbañcassa maññanti, sutvā cassa pasīdanti, pasannākārañca karonti,	22	
PA_dn_8:22.19_3	tathattāya ca paṭipajjanti, paṭipannā ca ārādhentī’ti evamassu, kassapa, vacanīyā.	22	
PA_dn_8:23.0	7. Titthiyaparivāsakathā	23	
PA_dn_8:23.1	Ekamidāhaṁ, kassapa, samayaṁ rājagahe viharāmi gijjhakūṭe pabbate.	23	
PA_dn_8:23.2	Tatra maṁ aññataro tapabrahmacārī nigrodho nāma adhijegucche pañhaṁ apucchi.	23	
PA_dn_8:23.3	Tassāhaṁ adhijegucche pañhaṁ puṭṭho byākāsiṁ.	23	
PA_dn_8:23.4	Byākate ca pana me attamano ahosi paraṁ viya mattāyā”ti.	23	
PA_dn_8:23.5	“Ko hi, bhante, bhagavato dhammaṁ sutvā na attamano assa paraṁ viya mattāya?	23	
PA_dn_8:23.6	Ahampi hi, bhante, bhagavato dhammaṁ sutvā attamano paraṁ viya mattāya.	23	
PA_dn_8:23.7	Abhikkantaṁ, bhante, abhikkantaṁ, bhante.	23	
PA_dn_8:23.8_0	Seyyathāpi, bhante, nikkujjitaṁ vā ukkujjeyya, paṭicchannaṁ vā vivareyya, mūḷhassa	23	
PA_dn_8:23.8_1	vā maggaṁ ācikkheyya, andhakāre vā telapajjotaṁ dhāreyya: ‘cakkhumanto rūpāni dakkhantī’ti;	23	
PA_dn_8:23.8_2	evamevaṁ bhagavatā anekapariyāyena dhammo pakāsito.	23	
PA_dn_8:23.9	Esāhaṁ, bhante, bhagavantaṁ saraṇaṁ gacchāmi, dhammañca bhikkhusaṅghañca.	23	
PA_dn_8:23.10	Labheyyāhaṁ, bhante, bhagavato santike pabbajjaṁ, labheyyaṁ upasampadan”ti.	23	
PA_dn_8:24.1_0	“Yo kho, kassapa, aññatitthiyapubbo imasmiṁ dhammavinaye ākaṅkhati pabbajjaṁ, ākaṅkhati	24	
PA_dn_8:24.1_1	upasampadaṁ, so cattāro māse parivasati, catunnaṁ māsānaṁ accayena āraddhacittā bhikkhū	24	
PA_dn_8:24.1_2	pabbājenti, upasampādenti bhikkhubhāvāya.	24	
PA_dn_8:24.2	Api ca mettha puggalavemattatā viditā”ti.	24	
PA_dn_8:24.3_0	“Sace, bhante, aññatitthiyapubbā imasmiṁ dhammavinaye ākaṅkhanti pabbajjaṁ, ākaṅkhanti	24	
PA_dn_8:24.3_1	upasampadaṁ, cattāro māse parivasanti, catunnaṁ māsānaṁ accayena āraddhacittā bhikkhū	24	
PA_dn_8:24.3_2	pabbājenti, upasampādenti bhikkhubhāvāya. Ahaṁ cattāri vassāni parivasissāmi, catunnaṁ	24	
PA_dn_8:24.3_3	vassānaṁ accayena āraddhacittā bhikkhū pabbājentu, upasampādentu bhikkhubhāvāyā”ti.	24	
PA_dn_8:24.4	Alattha kho acelo kassapo bhagavato santike pabbajjaṁ, alattha upasampadaṁ.	24	
PA_dn_8:24.5_0	Acirūpasampanno kho panāyasmā kassapo eko vūpakaṭṭho appamatto ātāpī pahitatto viharanto	24	
PA_dn_8:24.5_1	na cirasseva—yassatthāya kulaputtā sammadeva agārasmā anagāriyaṁ pabbajanti, tadanuttaraṁ—brahmacariyapariyosānaṁ	24	
PA_dn_8:24.5_2	diṭṭheva dhamme sayaṁ abhiññā sacchikatvā upasampajja vihāsi.	24	
PA_dn_8:24.6	“Khīṇā jāti, vusitaṁ brahmacariyaṁ, kataṁ karaṇīyaṁ, nāparaṁ itthattāyā”ti abbhaññāsi.	24	
PA_dn_8:24.7	Aññataro kho panāyasmā kassapo arahataṁ ahosīti.	24	
PA_dn_8:24.8	Mahāsīhanādasuttaṁ niṭṭhitaṁ aṭṭhamaṁ.	24	
