segmentnr	original	folio	analyzed
PA_cnd_20:0.1	Cūḷaniddesa	0	
PA_cnd_20:0.2	Pārāyanavagganiddesa	0	
PA_cnd_20:0.3	Pucchāniddesa	0	
PA_cnd_20:0.4	16. Piṅgiyamāṇavapucchāniddesa	0	
PA_cnd_20:1.1	Jiṇṇohamasmi abalo vītavaṇṇo,	1	
PA_cnd_20:1.2	(iccāyasmā piṅgiyo)	1	
PA_cnd_20:1.3	Nettā na suddhā savanaṁ na phāsu;	1	
PA_cnd_20:1.4	Māhaṁ nassaṁ momuho antarāva,	1	
PA_cnd_20:1.5	Ācikkha dhammaṁ yamahaṁ vijaññaṁ;	1	
PA_cnd_20:1.6	Jātijarāya idha vippahānaṁ.	1	
PA_cnd_20:2.1	Jiṇṇohamasmi abalo vītavaṇṇoti.	2	
PA_cnd_20:2.2	Jiṇṇohamasmīti jiṇṇo vuḍḍho mahallako addhagato vayoanuppatto vīsavassasatiko jātiyā.	2	
PA_cnd_20:2.3	Abaloti dubbalo appabalo appathāmo.	2	
PA_cnd_20:2.4	Vītavaṇṇoti vītavaṇṇo vigatavaṇṇo vigacchitavaṇṇo.	2	
PA_cnd_20:2.5	Yā sā purimā subhā vaṇṇanibhā sā antarahitā, ādīnavo pātubhūtoti—	2	
PA_cnd_20:2.6	jiṇṇohamasmi abalo vītavaṇṇo.	2	
PA_cnd_20:3.1	Iccāyasmā piṅgiyoti.	3	
PA_cnd_20:3.2	Iccāti padasandhi …pe….	3	
PA_cnd_20:3.3	Āyasmāti piyavacanaṁ …pe….	3	
PA_cnd_20:3.4	Piṅgiyoti tassa brāhmaṇassa nāmaṁ …pe… abhilāpoti—	3	
PA_cnd_20:3.5	iccāyasmā piṅgiyo.	3	
PA_cnd_20:4.1	Nettā na suddhā savanaṁ na phāsūti nettā asuddhā avisuddhā aparisuddhā avodātā.	4	
PA_cnd_20:4.2	No tathā cakkhunā rūpe passāmīti—	4	
PA_cnd_20:4.3	nettā na suddhā.	4	
PA_cnd_20:4.4	Savanaṁ na phāsūti sotaṁ asuddhaṁ avisuddhaṁ aparisuddhaṁ avodātaṁ.	4	
PA_cnd_20:4.5	No tathā sotena saddaṁ suṇomīti—	4	
PA_cnd_20:4.6	nettā na suddhā savanaṁ na phāsu.	4	
PA_cnd_20:5.1	Māhaṁ nassaṁ momuho antarāvāti.	5	
PA_cnd_20:5.2	Māhaṁ nassanti māhaṁ nassaṁ māhaṁ vinassaṁ māhaṁ panassaṁ.	5	
PA_cnd_20:5.3	Momuhoti mohamuho avijjāgato aññāṇī avibhāvī duppañño.	5	
PA_cnd_20:5.4	Antarāvāti tuyhaṁ dhammaṁ diṭṭhiṁ paṭipadaṁ maggaṁ anaññāya anadhigantvā aviditvā appaṭilabhitvā aphassayitvā asacchikaritvā antarāyeva kālaṁ kareyyanti—	5	
PA_cnd_20:5.5	māhaṁ nassaṁ momuho antarāva.	5	
PA_cnd_20:6.1	Ācikkha dhammaṁ yamahaṁ vijaññanti.	6	
PA_cnd_20:6.2_0	Dhammanti ādikalyāṇaṁ majjhekalyāṇaṁ pariyosānakalyāṇaṁ sātthaṁ sabyañjanaṁ kevalaparipuṇṇaṁ	6	
PA_cnd_20:6.2_1	parisuddhaṁ brahmacariyaṁ, cattāro satipaṭṭhāne, cattāro sammappadhāne, cattāro iddhipāde,	6	
PA_cnd_20:6.2_2	pañcindriyāni, pañca balāni, satta bojjhaṅge, ariyaṁ aṭṭhaṅgikaṁ maggaṁ, nibbānañca	6	
PA_cnd_20:6.2_3	nibbānagāminiñca paṭipadaṁ ācikkhāhi desehi paññapehi paṭṭhapehi vivarāhi vibhajāhi	6	
PA_cnd_20:6.2_4	uttānīkarohi pakāsehīti—	6	
PA_cnd_20:6.3	ācikkha dhammaṁ.	6	
PA_cnd_20:6.4	Yamahaṁ vijaññanti yamahaṁ jāneyyaṁ ājāneyyaṁ vijāneyyaṁ paṭivijāneyyaṁ paṭivijjheyyaṁ adhigaccheyyaṁ phasseyyaṁ sacchikareyyanti—	6	
PA_cnd_20:6.5	ācikkha dhammaṁ yamahaṁ vijaññaṁ.	6	
PA_cnd_20:7.1	Jātijarāya idha vippahānanti idheva jātijarāmaraṇassa pahānaṁ vūpasamaṁ paṭinissaggaṁ paṭippassaddhiṁ amataṁ nibbānanti—	7	
PA_cnd_20:7.2	jātijarāya idha vippahānaṁ.	7	
PA_cnd_20:7.3	Tenāha so brāhmaṇo—	7	
PA_cnd_20:8.1	“Jiṇṇohamasmi abalo vītavaṇṇo,	8	
PA_cnd_20:8.2	(iccāyasmā piṅgiyo)	8	
PA_cnd_20:8.3	Nettā na suddhā savanaṁ na phāsu;	8	
PA_cnd_20:8.4	Māhaṁ nassaṁ momuho antarāva,	8	
PA_cnd_20:8.5	Ācikkha dhammaṁ yamahaṁ vijaññaṁ;	8	
PA_cnd_20:8.6	Jātijarāya idha vippahānan”ti.	8	
PA_cnd_20:9.1	Disvāna rūpesu vihaññamāne,	9	
PA_cnd_20:9.2	(piṅgiyāti bhagavā)	9	
PA_cnd_20:9.3	Ruppanti rūpesu janā pamattā;	9	
PA_cnd_20:9.4	Tasmā tuvaṁ piṅgiya appamatto,	9	
PA_cnd_20:9.5	Jahassu rūpaṁ apunabbhavāya.	9	
PA_cnd_20:10.1	Disvāna rūpesu vihaññamāneti.	10	
PA_cnd_20:10.2	Rūpanti cattāro ca mahābhūtā catunnañca mahābhūtānaṁ upādāya rūpaṁ.	10	
PA_cnd_20:10.3	Sattā rūpahetu rūpappaccayā rūpakāraṇā haññanti vihaññanti upahaññanti upaghātiyanti.	10	
PA_cnd_20:10.4	Rūpe sati vividhakammakāraṇā kārenti.	10	
PA_cnd_20:10.5_0	Kasāhipi tāḷenti, vettehipi tāḷenti, aḍḍhadaṇḍakehipi tāḷenti, hatthampi chindanti,	10	
PA_cnd_20:10.5_1	pādampi chindanti, hatthapādampi chindanti, kaṇṇampi chindanti, nāsampi chindanti,	10	
PA_cnd_20:10.5_2	kaṇṇanāsampi chindanti, bilaṅgathālikampi karonti, saṅkhamuṇḍikampi karonti, rāhumukhampi	10	
PA_cnd_20:10.5_3	karonti, jotimālikampi karonti, hatthapajjotikampi karonti, erakavattikampi karonti,	10	
PA_cnd_20:10.5_4	cīrakavāsikampi karonti, eṇeyyakampi karonti, baḷisamaṁsikampi karonti, kahāpaṇikampi	10	
PA_cnd_20:10.5_5	karonti, khārāpatacchikampi karonti, palighaparivattikampi karonti, palālapīṭhakampi	10	
PA_cnd_20:10.5_6	karonti, tattenapi telena osiñcanti, sunakhehipi khādāpenti, jīvantampi sūle uttāsenti,	10	
PA_cnd_20:10.5_7	asināpi sīsaṁ chindanti.	10	
PA_cnd_20:10.6	Evaṁ sattā rūpahetu rūpappaccayā rūpakāraṇā haññanti vihaññanti upahaññanti upaghātiyanti.	10	
PA_cnd_20:10.7	Evaṁ haññamāne vihaññamāne upahaññamāne upaghātiyamāne disvā passitvā tulayitvā tīrayitvā vibhāvayitvā vibhūtaṁ katvāti—	10	
PA_cnd_20:10.8	disvāna rūpesu vihaññamāne.	10	
PA_cnd_20:11.1	Piṅgiyāti bhagavāti.	11	
PA_cnd_20:11.2	Piṅgiyāti bhagavā taṁ brāhmaṇaṁ nāmena ālapati.	11	
PA_cnd_20:11.3	Bhagavāti gāravādhivacanametaṁ …pe… sacchikā paññatti, yadidaṁ bhagavāti—	11	
PA_cnd_20:11.4	piṅgiyāti bhagavā.	11	
PA_cnd_20:12.1	Ruppanti rūpesu janā pamattāti.	12	
PA_cnd_20:12.2	Ruppantīti ruppanti kuppanti pīḷayanti ghaṭṭayanti, byādhitā domanassitā honti.	12	
PA_cnd_20:12.3	Cakkhurogena ruppanti kuppanti pīḷayanti ghaṭṭayanti, byādhitā domanassitā honti.	12	
PA_cnd_20:12.4	Sotarogena …pe…	12	
PA_cnd_20:12.5	kāyarogena …pe…	12	
PA_cnd_20:12.6	ḍaṁsamakasavātātapasarīsapasamphassehi ruppanti kuppanti pīḷayanti ghaṭṭayanti, byādhitā domanassitā hontīti—	12	
PA_cnd_20:12.7	ruppanti rūpesu.	12	
PA_cnd_20:13.1	Atha vā cakkhusmiṁ hīyamāne hāyamāne parihāyamāne vemāne vigacchamāne antaradhāyamāne ruppanti …pe…	13	
PA_cnd_20:13.2	domanassitā honti.	13	
PA_cnd_20:13.3	Sotasmiṁ …pe…	13	
PA_cnd_20:13.4	ghānasmiṁ …	13	
PA_cnd_20:13.5	jivhāya …	13	
PA_cnd_20:13.6	kāyasmiṁ …	13	
PA_cnd_20:13.7	rūpasmiṁ …	13	
PA_cnd_20:13.8	saddasmiṁ …	13	
PA_cnd_20:13.9	gandhasmiṁ …	13	
PA_cnd_20:13.10	rasasmiṁ …	13	
PA_cnd_20:13.11	phoṭṭhabbasmiṁ …	13	
PA_cnd_20:13.12	kulasmiṁ …	13	
PA_cnd_20:13.13	gaṇasmiṁ …	13	
PA_cnd_20:13.14	āvāsasmiṁ …	13	
PA_cnd_20:13.15	lābhasmiṁ …	13	
PA_cnd_20:13.16	yasasmiṁ …	13	
PA_cnd_20:13.17	pasaṁsāya …	13	
PA_cnd_20:13.18	sukhasmiṁ …	13	
PA_cnd_20:13.19	cīvarasmiṁ …	13	
PA_cnd_20:13.20	piṇḍapātasmiṁ …	13	
PA_cnd_20:13.21	senāsanasmiṁ …	13	
PA_cnd_20:13.22	gilānapaccayabhesajjaparikkhārasmiṁ hīyamāne hāyamāne parihāyamāne vemāne vigacchamāne antaradhāyamāne ruppanti kuppanti pīḷayanti ghaṭṭayanti, byādhitā domanassitā hontīti—	13	
PA_cnd_20:13.23	evampi ruppanti rūpesu.	13	
PA_cnd_20:14.1	Janāti khattiyā ca brāhmaṇā ca vessā ca suddā ca gahaṭṭhā ca pabbajitā ca devā ca manussā ca.	14	
PA_cnd_20:14.2_0	Pamattāti pamādo vattabbo kāyaduccaritena vā vacīduccaritena vā manoduccaritena vā	14	
PA_cnd_20:14.2_1	pañcasu kāmaguṇesu cittassa vosaggo vosaggānuppadānaṁ kusalānaṁ vā dhammānaṁ bhāvanāya	14	
PA_cnd_20:14.2_2	asakkaccakiriyatā asātaccakiriyatā anaṭṭhitakiriyatā olīnavuttitā nikkhittacchandatā	14	
PA_cnd_20:14.2_3	nikkhittadhuratā anāsevanā abhāvanā abahulīkammaṁ anadhiṭṭhānaṁ ananuyogo pamādo.	14	
PA_cnd_20:14.3	Yo evarūpo pamādo pamajjanā pamajjitattaṁ—	14	
PA_cnd_20:14.4	ayaṁ vuccati pamādo.	14	
PA_cnd_20:14.5	Iminā pamādena samannāgatā janā pamattāti—	14	
PA_cnd_20:14.6	ruppanti rūpesu janā pamattā.	14	
PA_cnd_20:15.1	Tasmā tuvaṁ piṅgiya appamattoti.	15	
PA_cnd_20:15.2	Tasmāti tasmā taṅkāraṇā taṁhetu tappaccayā taṁnidānā evaṁ ādīnavaṁ sampassamāno rūpesūti—	15	
PA_cnd_20:15.3	tasmā tuvaṁ piṅgiya.	15	
PA_cnd_20:15.4	Appamattoti sakkaccakārī sātaccakārī …pe… appamādo kusalesu dhammesūti—	15	
PA_cnd_20:15.5	tasmā tuvaṁ piṅgiya appamatto.	15	
PA_cnd_20:16.1	Jahassu rūpaṁ apunabbhavāyāti.	16	
PA_cnd_20:16.2	Rūpanti cattāro ca mahābhūtā catunnañca mahābhūtānaṁ upādāya rūpaṁ.	16	
PA_cnd_20:16.3	Jahassu rūpanti jahassu rūpaṁ, pajahassu rūpaṁ, vinodehi rūpaṁ, byantīkarohi rūpaṁ, anabhāvaṁ gamehi rūpaṁ.	16	
PA_cnd_20:16.4_0	Apunabbhavāyāti yathā te rūpaṁ idheva nirujjheyya, punapaṭisandhiko bhavo na nibbatteyya	16	
PA_cnd_20:16.4_1	kāmadhātuyā vā rūpadhātuyā vā arūpadhātuyā vā, kāmabhave vā rūpabhave vā arūpabhave	16	
PA_cnd_20:16.4_2	vā, saññābhave vā asaññābhave vā nevasaññānāsaññābhave vā, ekavokārabhave vā catuvokārabhave	16	
PA_cnd_20:16.4_3	vā pañcavokārabhave vā, puna gatiyā vā upapattiyā vā paṭisandhiyā vā bhave vā saṁsāre	16	
PA_cnd_20:16.4_4	vā vaṭṭe vā na janeyya na sañjaneyya na nibbatteyya nābhinibbatteyya, idheva nirujjheyya	16	
PA_cnd_20:16.4_5	vūpasameyya atthaṁ gaccheyya paṭippassambheyyāti—	16	
PA_cnd_20:16.5	jahassu rūpaṁ apunabbhavāya.	16	
PA_cnd_20:16.6	Tenāha bhagavā—	16	
PA_cnd_20:17.1	“Disvāna rūpesu vihaññamāne,	17	
PA_cnd_20:17.2	(piṅgiyāti bhagavā)	17	
PA_cnd_20:17.3	Ruppanti rūpesu janā pamattā;	17	
PA_cnd_20:17.4	Tasmā tuvaṁ piṅgiya appamatto,	17	
PA_cnd_20:17.5	Jahassu rūpaṁ apunabbhavāyā”ti.	17	
PA_cnd_20:18.1	Disā catasso vidisā catasso,	18	
PA_cnd_20:18.2	Uddhaṁ adho dasa disā imāyo;	18	
PA_cnd_20:18.3	Na tuyhaṁ adiṭṭhaṁ asutaṁ amutaṁ,	18	
PA_cnd_20:18.4	Atho aviññātaṁ kiñcanamatthi loke;	18	
PA_cnd_20:18.5	Ācikkha dhammaṁ yamahaṁ vijaññaṁ,	18	
PA_cnd_20:18.6	Jātijarāya idha vippahānaṁ.	18	
PA_cnd_20:19.1	Disā catasso vidisā catasso, uddhaṁ adho dasa disā imāyoti dasa disā.	19	
PA_cnd_20:20.1_0	Na tuyhaṁ adiṭṭhaṁ asutaṁ amutaṁ, atho aviññātaṁ kiñcanamatthi loketi na tuyhaṁ adiṭṭhaṁ	20	
PA_cnd_20:20.1_1	asutaṁ amutaṁ aviññātaṁ kiñci attattho vā parattho vā ubhayattho vā diṭṭhadhammiko	20	
PA_cnd_20:20.1_2	vā attho samparāyiko vā attho uttāno vā attho gambhīro vā attho gūḷho vā attho paṭicchanno	20	
PA_cnd_20:20.1_3	vā attho neyyo vā attho nīto vā attho anavajjo vā attho nikkileso vā attho vodāno	20	
PA_cnd_20:20.1_4	vā attho paramattho vā attho natthi na atthi na saṁvijjati nupalabbhatīti—	20	
PA_cnd_20:20.2	na tuyhaṁ adiṭṭhaṁ asutaṁ amutaṁ, atho aviññātaṁ kiñcanamatthi loke.	20	
PA_cnd_20:21.1	Ācikkha dhammaṁ yamahaṁ vijaññanti.	21	
PA_cnd_20:21.2	Dhammanti ādikalyāṇaṁ …pe…	21	
PA_cnd_20:21.3	nibbānañca nibbānagāminiñca paṭipadaṁ ācikkhāhi desehi paññapehi paṭṭhapehi vivarāhi vibhajāhi uttānīkarohi pakāsehi.	21	
PA_cnd_20:21.4	Yamahaṁ vijaññanti yamahaṁ jāneyyaṁ ājāneyyaṁ vijāneyyaṁ paṭivijāneyyaṁ paṭivijjheyyaṁ adhigaccheyyaṁ phasseyyaṁ sacchikareyyanti—	21	
PA_cnd_20:21.5	ācikkha dhammaṁ yamahaṁ vijaññaṁ.	21	
PA_cnd_20:22.1	Jātijarāya idha vippahānanti idheva jātijarāmaraṇassa pahānaṁ vūpasamaṁ paṭinissaggaṁ paṭippassaddhiṁ amataṁ nibbānanti—	22	
PA_cnd_20:22.2	jātijarāya idha vippahānaṁ.	22	
PA_cnd_20:22.3	Tenāha so brāhmaṇo—	22	
PA_cnd_20:23.1	“Disā catasso vidisā catasso,	23	
PA_cnd_20:23.2	Uddhaṁ adho dasa disā imāyo;	23	
PA_cnd_20:23.3	Na tuyhaṁ adiṭṭhaṁ asutaṁ amutaṁ,	23	
PA_cnd_20:23.4	Atho aviññātaṁ kiñcanamatthi loke;	23	
PA_cnd_20:23.5	Ācikkha dhammaṁ yamahaṁ vijaññaṁ,	23	
PA_cnd_20:23.6	Jātijarāya idha vippahānan”ti.	23	
PA_cnd_20:24.1	Taṇhādhipanne manuje pekkhamāno,	24	
PA_cnd_20:24.2	(piṅgiyāti bhagavā)	24	
PA_cnd_20:24.3	Santāpajāte jarasā parete;	24	
PA_cnd_20:24.4	Tasmā tuvaṁ piṅgiya appamatto,	24	
PA_cnd_20:24.5	Jahassu taṇhaṁ apunabbhavāya.	24	
PA_cnd_20:25.1	Taṇhādhipanne manuje pekkhamānoti.	25	
PA_cnd_20:25.2	Taṇhāti rūpataṇhā …pe… dhammataṇhā.	25	
PA_cnd_20:25.3	Taṇhādhipanneti taṇhādhipanne taṇhānuge taṇhānugate taṇhānusaṭe taṇhāya panne paṭipanne abhibhūte pariyādinnacitte.	25	
PA_cnd_20:25.4	Manujeti sattādhivacanaṁ.	25	
PA_cnd_20:25.5	Pekkhamānoti pekkhamāno dakkhamāno olokayamāno nijjhāyamāno upaparikkhamānoti—	25	
PA_cnd_20:25.6	taṇhādhipanne manuje pekkhamāno.	25	
PA_cnd_20:25.7	Piṅgiyāti bhagavāti.	25	
PA_cnd_20:25.8	Piṅgiyāti bhagavā taṁ brāhmaṇaṁ nāmena ālapati.	25	
PA_cnd_20:25.9	Bhagavāti gāravādhivacanametaṁ …pe… sacchikā paññatti, yadidaṁ bhagavāti—	25	
PA_cnd_20:25.10	piṅgiyāti bhagavā.	25	
PA_cnd_20:26.1	Santāpajāte jarasā pareteti.	26	
PA_cnd_20:26.2_0	Santāpajāteti jātiyā santāpajāte, jarāya santāpajāte, byādhinā santāpajāte, maraṇena	26	
PA_cnd_20:26.2_1	santāpajāte, sokaparidevadukkhadomanassupāyāsehi santāpajāte, nerayikena dukkhena santāpajāte …pe…	26	
PA_cnd_20:26.3	diṭṭhibyasanena dukkhena santāpajāte ītijāte upaddavajāte upasaggajāteti—	26	
PA_cnd_20:26.4	santāpajāte.	26	
PA_cnd_20:26.5	Jarasā pareteti jarāya phuṭṭhe parete samohite samannāgate.	26	
PA_cnd_20:26.6	Jātiyā anugate jarāya anusaṭe byādhinā abhibhūte maraṇena abbhāhate atāṇe aleṇe asaraṇe asaraṇībhūteti—	26	
PA_cnd_20:26.7	santāpajāte jarasā parete.	26	
PA_cnd_20:27.1	Tasmā tuvaṁ piṅgiya appamattoti.	27	
PA_cnd_20:27.2	Tasmāti tasmā taṅkāraṇā taṁhetu tappaccayā taṁnidānā evaṁ ādīnavaṁ sampassamāno taṇhāyāti—	27	
PA_cnd_20:27.3	tasmā tuvaṁ piṅgiya.	27	
PA_cnd_20:27.4	Appamattoti sakkaccakārī …pe…	27	
PA_cnd_20:27.5	appamādo kusalesu dhammesūti—	27	
PA_cnd_20:27.6	tasmā tuvaṁ piṅgiya appamatto.	27	
PA_cnd_20:28.1	Jahassu taṇhaṁ apunabbhavāyāti.	28	
PA_cnd_20:28.2	Taṇhāti rūpataṇhā …pe… dhammataṇhā.	28	
PA_cnd_20:28.3	Jahassu taṇhanti jahassu taṇhaṁ pajahassu taṇhaṁ vinodehi taṇhaṁ byantīkarohi taṇhaṁ anabhāvaṁ gamehi taṇhaṁ.	28	
PA_cnd_20:28.4	Apunabbhavāyāti yathā te …pe…	28	
PA_cnd_20:28.5_0	punapaṭisandhiko bhavo na nibbatteyya kāmadhātuyā vā rūpadhātuyā vā arūpadhātuyā	28	
PA_cnd_20:28.5_1	vā, kāmabhave vā rūpabhave vā arūpabhave vā, saññābhave vā asaññābhave vā nevasaññānāsaññābhave	28	
PA_cnd_20:28.5_2	vā, ekavokārabhave vā catuvokārabhave vā pañcavokārabhave vā, punagatiyā vā upapattiyā	28	
PA_cnd_20:28.5_3	vā paṭisandhiyā vā bhave vā saṁsāre vā vaṭṭe vā na janeyya na sañjaneyya na nibbatteyya	28	
PA_cnd_20:28.5_4	nābhinibbatteyya, idheva nirujjheyya vūpasameyya atthaṁ gaccheyya paṭippassambheyyāti—	28	
PA_cnd_20:28.6	jahassu taṇhaṁ apunabbhavāya.	28	
PA_cnd_20:28.7	Tenāha bhagavā—	28	
PA_cnd_20:29.1	“Taṇhādhipanne manuje pekkhamāno,	29	
PA_cnd_20:29.2	(piṅgiyāti bhagavā)	29	
PA_cnd_20:29.3	Santāpajāte jarasā parete;	29	
PA_cnd_20:29.4	Tasmā tuvaṁ piṅgiya appamatto,	29	
PA_cnd_20:29.5	Jahassu taṇhaṁ apunabbhavāyā”ti.	29	
PA_cnd_20:30.1	Saha gāthāpariyosānā ye te brāhmaṇena saddhiṁ ekacchandā ekapayogā ekādhippāyā ekavāsanavāsitā, tesaṁ anekapāṇasahassānaṁ virajaṁ vītamalaṁ dhammacakkhuṁ udapādi—	30	
PA_cnd_20:30.2	“yaṁ kiñci samudayadhammaṁ sabbaṁ taṁ nirodhadhamman”ti.	30	
PA_cnd_20:30.3	Tassa ca brāhmaṇassa virajaṁ vītamalaṁ dhammacakkhuṁ udapādi—	30	
PA_cnd_20:30.4	“yaṁ kiñci samudayadhammaṁ sabbaṁ taṁ nirodhadhamman”ti.	30	
PA_cnd_20:30.5_0	Saha dhammacakkhussa paṭilābhā ajinajaṭāvākacīratidaṇḍakamaṇḍalukesā ca massū ca	30	
PA_cnd_20:30.5_1	antarahitā bhaṇḍukāsāyavatthavasano saṅghāṭipattacīvaradharo anvatthapaṭipattiyā	30	
PA_cnd_20:30.5_2	pañjaliko bhagavantaṁ namassamāno nisinno hoti—	30	
PA_cnd_20:30.6	“satthā me, bhante, bhagavā, sāvakohamasmī”ti.	30	
PA_cnd_20:30.7	Piṅgiyamāṇavapucchāniddeso soḷasamo.	30	
