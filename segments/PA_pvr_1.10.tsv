segmentnr	original	folio	analyzed
PA_pvr_1.10:0.1	Parivāra	0	
PA_pvr_1.10:0.2	Bhikkhuvibhaṅga	0	
PA_pvr_1.10:0.3	Dutiyabhāga	0	
PA_pvr_1.10:0.4	1.10 Katāpattivāra	0	
PA_pvr_1.10:0.5	1. Pārājikakaṇḍa	0	
PA_pvr_1.10:1.1	Methunaṁ dhammaṁ paṭisevanapaccayā kati āpattiyo āpajjati?	1	
PA_pvr_1.10:1.2	Methunaṁ dhammaṁ paṭisevanapaccayā catasso āpattiyo āpajjati—	1	
PA_pvr_1.10:1.3	akkhāyite sarīre methunaṁ dhammaṁ paṭisevati, āpatti pārājikassa;	1	
PA_pvr_1.10:1.4	yebhuyyena khāyite sarīre methunaṁ dhammaṁ paṭisevati, āpatti thullaccayassa;	1	
PA_pvr_1.10:1.5	vaṭṭakate mukhe acchupantaṁ aṅgajātaṁ paveseti, āpatti dukkaṭassa;	1	
PA_pvr_1.10:1.6	jatumaṭṭhake pācittiyaṁ—	1	
PA_pvr_1.10:1.7	methunaṁ dhammaṁ paṭisevanapaccayā imā catasso āpattiyo āpajjati.	1	
PA_pvr_1.10:2.1	Adinnaṁ ādiyanapaccayā kati āpattiyo āpajjati?	2	
PA_pvr_1.10:2.2	Adinnaṁ ādiyanapaccayā tisso āpattiyo āpajjati.	2	
PA_pvr_1.10:2.3	Pañcamāsakaṁ vā atirekapañcamāsakaṁ vā agghanakaṁ adinnaṁ theyyasaṅkhātaṁ ādiyati, āpatti pārājikassa;	2	
PA_pvr_1.10:2.4	atirekamāsakaṁ vā ūnapañcamāsakaṁ vā agghanakaṁ adinnaṁ theyyasaṅkhātaṁ ādiyati, āpatti thullaccayassa;	2	
PA_pvr_1.10:2.5	māsakaṁ vā ūnamāsakaṁ vā agghanakaṁ adinnaṁ theyyasaṅkhātaṁ ādiyati, āpatti dukkaṭassa—	2	
PA_pvr_1.10:2.6	adinnaṁ ādiyanapaccayā imā tisso āpattiyo āpajjati.	2	
PA_pvr_1.10:3.1	Sañcicca manussaviggahaṁ jīvitā voropanapaccayā kati āpattiyo āpajjati?	3	
PA_pvr_1.10:3.2	Sañcicca manussaviggahaṁ jīvitā voropanapaccayā tisso āpattiyo āpajjati.	3	
PA_pvr_1.10:3.3	Manussaṁ odissa opātaṁ khaṇati “papatitvā marissatī”ti, āpatti dukkaṭassa;	3	
PA_pvr_1.10:3.4	papatite dukkhā vedanā uppajjati, āpatti thullaccayassa;	3	
PA_pvr_1.10:3.5	marati, āpatti pārājikassa—	3	
PA_pvr_1.10:3.6	sañcicca manussaviggahaṁ jīvitā voropanapaccayā imā tisso āpattiyo āpajjati.	3	
PA_pvr_1.10:4.1	Asantaṁ abhūtaṁ uttarimanussadhammaṁ ullapanapaccayā kati āpattiyo āpajjati?	4	
PA_pvr_1.10:4.2	Asantaṁ abhūtaṁ uttarimanussadhammaṁ ullapanapaccayā tisso āpattiyo āpajjati—	4	
PA_pvr_1.10:4.3	pāpiccho icchāpakato asantaṁ abhūtaṁ uttarimanussadhammaṁ ullapati, āpatti pārājikassa;	4	
PA_pvr_1.10:4.4	“yo te vihāre vasati so bhikkhu arahā”ti bhaṇati, paṭivijānantassa āpatti thullaccayassa;	4	
PA_pvr_1.10:4.5	na paṭivijānantassa āpatti dukkaṭassa—	4	
PA_pvr_1.10:4.6	asantaṁ abhūtaṁ uttarimanussadhammaṁ ullapanapaccayā imā tisso āpattiyo āpajjati.	4	
PA_pvr_1.10:5.1	Cattāro pārājikā niṭṭhitā.	5	
PA_pvr_1.10:6.0	2. Saṅghādisesakaṇḍādi	6	
PA_pvr_1.10:6.1	Upakkamitvā asucimocanapaccayā kati āpattiyo āpajjati?	6	
PA_pvr_1.10:6.2	Upakkamitvā asucimocanapaccayā tisso āpattiyo āpajjati—	6	
PA_pvr_1.10:6.3	ceteti upakkamati muccati, āpatti saṅghādisesassa;	6	
PA_pvr_1.10:6.4	ceteti upakkamati na muccati, āpatti thullaccayassa;	6	
PA_pvr_1.10:6.5	payoge dukkaṭaṁ—	6	
PA_pvr_1.10:6.6	upakkamitvā asucimocanapaccayā imā tisso āpattiyo āpajjati.	6	
PA_pvr_1.10:7.1	Kāyasaṁsaggaṁ samāpajjanapaccayā kati āpattiyo āpajjati?	7	
PA_pvr_1.10:7.2	Kāyasaṁsaggaṁ samāpajjanapaccayā pañca āpattiyo āpajjati—	7	
PA_pvr_1.10:7.3	avassutā bhikkhunī avassutassa purisapuggalassa adhakkhakaṁ ubbhajāṇumaṇḍalaṁ gahaṇaṁ sādiyati, āpatti pārājikassa;	7	
PA_pvr_1.10:7.4	bhikkhu kāyena kāyaṁ āmasati, āpatti saṅghādisesassa;	7	
PA_pvr_1.10:7.5	kāyena kāyapaṭibaddhaṁ āmasati, āpatti thullaccayassa;	7	
PA_pvr_1.10:7.6	kāyapaṭibaddhena kāyapaṭibaddhaṁ āmasati, āpatti dukkaṭassa;	7	
PA_pvr_1.10:7.7	aṅgulipatodake pācittiyaṁ—	7	
PA_pvr_1.10:7.8	kāyasaṁsaggaṁ samāpajjanapaccayā imā pañca āpattiyo āpajjati.	7	
PA_pvr_1.10:8.1	Mātugāmaṁ duṭṭhullāhi vācāhi obhāsanapaccayā tisso āpattiyo āpajjati—	8	
PA_pvr_1.10:8.2	vaccamaggaṁ passāvamaggaṁ ādissa vaṇṇampi bhaṇati avaṇṇampi bhaṇati, āpatti saṅghādisesassa;	8	
PA_pvr_1.10:8.3	vaccamaggaṁ passāvamaggaṁ ṭhapetvā adhakkhakaṁ ubbhajāṇumaṇḍalaṁ ādissa vaṇṇampi bhaṇati avaṇṇampi bhaṇati, āpatti thullaccayassa;	8	
PA_pvr_1.10:8.4	kāyapaṭibaddhaṁ ādissa vaṇṇampi bhaṇati avaṇṇampi bhaṇati, āpatti dukkaṭassa.	8	
PA_pvr_1.10:9.1	Attakāmapāricariyāya vaṇṇaṁ bhāsanapaccayā tisso āpattiyo āpajjati—	9	
PA_pvr_1.10:9.2	mātugāmassa santike attakāmapāricariyāya vaṇṇaṁ bhāsati, āpatti saṅghādisesassa;	9	
PA_pvr_1.10:9.3	paṇḍakassa santike attakāmapāricariyāya vaṇṇaṁ bhāsati, āpatti thullaccayassa;	9	
PA_pvr_1.10:9.4	tiracchānagatassa santike attakāmapāricariyāya vaṇṇaṁ bhāsati, āpatti dukkaṭassa.	9	
PA_pvr_1.10:10.1	Sañcarittaṁ samāpajjanapaccayā tisso āpattiyo āpajjati—	10	
PA_pvr_1.10:10.2	paṭiggaṇhāti vīmaṁsati paccāharati, āpatti saṅghādisesassa;	10	
PA_pvr_1.10:10.3	paṭiggaṇhāti vīmaṁsati na paccāharati, āpatti thullaccayassa;	10	
PA_pvr_1.10:10.4	paṭiggaṇhāti na vīmaṁsati na paccāharati, āpatti dukkaṭassa.	10	
PA_pvr_1.10:11.1	Saññācikāya kuṭiṁ kārāpanapaccayā tisso āpattiyo āpajjati—	11	
PA_pvr_1.10:11.2	kārāpeti, payoge dukkaṭaṁ;	11	
PA_pvr_1.10:11.3	ekaṁ piṇḍaṁ anāgate āpatti thullaccayassa;	11	
PA_pvr_1.10:11.4	tasmiṁ piṇḍe āgate āpatti saṅghādisesassa.	11	
PA_pvr_1.10:12.1	Mahallakaṁ vihāraṁ kārāpanapaccayā tisso āpattiyo āpajjati—	12	
PA_pvr_1.10:12.2	kārāpeti, payoge dukkaṭaṁ;	12	
PA_pvr_1.10:12.3	ekaṁ piṇḍaṁ anāgate, āpatti thullaccayassa;	12	
PA_pvr_1.10:12.4	tasmiṁ piṇḍe āgate āpatti saṅghādisesassa.	12	
PA_pvr_1.10:13.1	Bhikkhuṁ amūlakena pārājikena dhammena anuddhaṁsanapaccayā tisso āpattiyo āpajjati—	13	
PA_pvr_1.10:13.2	anokāsaṁ kārāpetvā cāvanādhippāyo vadeti, āpatti saṅghādisesena dukkaṭassa;	13	
PA_pvr_1.10:13.3	okāsaṁ kārāpetvā akkosādhippāyo vadeti, āpatti omasavādassa.	13	
PA_pvr_1.10:14.1	Bhikkhuṁ aññabhāgiyassa adhikaraṇassa kiñci desaṁ lesamattaṁ upādāya pārājikena dhammena anuddhaṁsanapaccayā tisso āpattiyo āpajjati—	14	
PA_pvr_1.10:14.2	anokāsaṁ kārāpetvā cāvanādhippāyo vadeti, āpatti saṅghādisesena dukkaṭassa;	14	
PA_pvr_1.10:14.3	okāsaṁ kārāpetvā akkosādhippāyo vadeti, āpatti omasavādassa.	14	
PA_pvr_1.10:15.1	Saṅghabhedako bhikkhu yāvatatiyaṁ samanubhāsanāya na paṭinissajjanapaccayā tisso āpattiyo āpajjati—	15	
PA_pvr_1.10:15.2	ñattiyā dukkaṭaṁ;	15	
PA_pvr_1.10:15.3	dvīhi kammavācāhi thullaccayā;	15	
PA_pvr_1.10:15.4	kammavācāpariyosāne āpatti saṅghādisesassa.	15	
PA_pvr_1.10:16.1	Bhedakānuvattakā bhikkhū yāvatatiyaṁ samanubhāsanāya na paṭinissajjanapaccayā tisso āpattiyo āpajjanti—	16	
PA_pvr_1.10:16.2	ñattiyā dukkaṭaṁ;	16	
PA_pvr_1.10:16.3	dvīhi kammavācāhi thullaccayā;	16	
PA_pvr_1.10:16.4	kammavācāpariyosāne āpatti saṅghādisesassa.	16	
PA_pvr_1.10:17.1	Dubbaco bhikkhu yāvatatiyaṁ samanubhāsanāya na paṭinissajjanapaccayā tisso āpattiyo āpajjati—	17	
PA_pvr_1.10:17.2	ñattiyā dukkaṭaṁ;	17	
PA_pvr_1.10:17.3	dvīhi kammavācāhi thullaccayā;	17	
PA_pvr_1.10:17.4	kammavācāpariyosāne āpatti saṅghādisesassa.	17	
PA_pvr_1.10:18.1	Kuladūsako bhikkhu yāvatatiyaṁ samanubhāsanāya na paṭinissajjanapaccayā tisso āpattiyo āpajjati—	18	
PA_pvr_1.10:18.2	ñattiyā dukkaṭaṁ;	18	
PA_pvr_1.10:18.3	dvīhi kammavācāhi thullaccayā;	18	
PA_pvr_1.10:18.4	kammavācāpariyosāne āpatti saṅghādisesassa …pe….	18	
PA_pvr_1.10:19.1	Anādariyaṁ paṭicca udake uccāraṁ vā passāvaṁ vā kheḷaṁ vā karaṇapaccayā kati āpattiyo āpajjati?	19	
PA_pvr_1.10:19.2	Anādariyaṁ paṭicca udake uccāraṁ vā passāvaṁ vā kheḷaṁ vā karaṇapaccayā ekaṁ āpattiṁ āpajjati.	19	
PA_pvr_1.10:19.3	Dukkaṭaṁ—	19	
PA_pvr_1.10:19.4	anādariyaṁ paṭicca udake uccāraṁ vā passāvaṁ vā kheḷaṁ vā karaṇapaccayā imaṁ ekaṁ āpattiṁ āpajjati.	19	
PA_pvr_1.10:20.1	Katāpattivāro niṭṭhito dutiyo.	20	
