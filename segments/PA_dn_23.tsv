segmentnr	original	folio	analyzed
PA_dn_23:0.1	Dīgha Nikāya 23	0	
PA_dn_23:0.2	Pāyāsisutta	0	
PA_dn_23:1.1	Evaṁ me sutaṁ—	1	
PA_dn_23:1.2	ekaṁ samayaṁ āyasmā kumārakassapo kosalesu cārikaṁ caramāno mahatā bhikkhusaṅghena saddhiṁ pañcamattehi bhikkhusatehi yena setabyā nāma kosalānaṁ nagaraṁ tadavasari.	1	
PA_dn_23:1.3	Tatra sudaṁ āyasmā kumārakassapo setabyāyaṁ viharati uttarena setabyaṁ siṁsapāvane.	1	
PA_dn_23:1.4	Tena kho pana samayena pāyāsi rājañño setabyaṁ ajjhāvasati sattussadaṁ satiṇakaṭṭhodakaṁ sadhaññaṁ rājabhoggaṁ raññā pasenadinā kosalena dinnaṁ rājadāyaṁ brahmadeyyaṁ.	1	
PA_dn_23:2.0	1. Pāyāsirājaññavatthu	2	
PA_dn_23:2.1	Tena kho pana samayena pāyāsissa rājaññassa evarūpaṁ pāpakaṁ diṭṭhigataṁ uppannaṁ hoti:	2	
PA_dn_23:2.2	“itipi natthi paro loko, natthi sattā opapātikā, natthi sukatadukkaṭānaṁ kammānaṁ phalaṁ vipāko”ti.	2	
PA_dn_23:2.3	Assosuṁ kho setabyakā brāhmaṇagahapatikā:	2	
PA_dn_23:2.4_0	“samaṇo khalu bho kumārakassapo samaṇassa gotamassa sāvako kosalesu cārikaṁ caramāno	2	
PA_dn_23:2.4_1	mahatā bhikkhusaṅghena saddhiṁ pañcamattehi bhikkhusatehi setabyaṁ anuppatto setabyāyaṁ	2	
PA_dn_23:2.4_2	viharati uttarena setabyaṁ siṁsapāvane.	2	
PA_dn_23:2.5	Taṁ kho pana bhavantaṁ kumārakassapaṁ evaṁ kalyāṇo kittisaddo abbhuggato:	2	
PA_dn_23:2.6	‘paṇḍito byatto medhāvī bahussuto cittakathī kalyāṇapaṭibhāno vuddho ceva arahā ca.	2	
PA_dn_23:2.7	Sādhu kho pana tathārūpānaṁ arahataṁ dassanaṁ hotī’”ti.	2	
PA_dn_23:2.8	Atha kho setabyakā brāhmaṇagahapatikā setabyāya nikkhamitvā saṅghasaṅghī gaṇībhūtā uttarenamukhā gacchanti yena siṁsapāvanaṁ.	2	
PA_dn_23:3.1	Tena kho pana samayena pāyāsi rājañño uparipāsāde divāseyyaṁ upagato hoti.	3	
PA_dn_23:3.2	Addasā kho pāyāsi rājañño setabyake brāhmaṇagahapatike setabyāya nikkhamitvā saṅghasaṅghī gaṇībhūte uttarenamukhe gacchante yena siṁsapāvanaṁ,	3	
PA_dn_23:3.3	disvā khattaṁ āmantesi:	3	
PA_dn_23:3.4	“kiṁ nu kho, bho khatte, setabyakā brāhmaṇagahapatikā setabyāya nikkhamitvā saṅghasaṅghī gaṇībhūtā uttarenamukhā gacchanti yena siṁsapāvanan”ti?	3	
PA_dn_23:3.5_0	“Atthi kho, bho, samaṇo kumārakassapo, samaṇassa gotamassa sāvako kosalesu cārikaṁ	3	
PA_dn_23:3.5_1	caramāno mahatā bhikkhusaṅghena saddhiṁ pañcamattehi bhikkhusatehi setabyaṁ anuppatto	3	
PA_dn_23:3.5_2	setabyāyaṁ viharati uttarena setabyaṁ siṁsapāvane.	3	
PA_dn_23:3.6	Taṁ kho pana bhavantaṁ kumārakassapaṁ evaṁ kalyāṇo kittisaddo abbhuggato:	3	
PA_dn_23:3.7	‘paṇḍito byatto medhāvī bahussuto cittakathī kalyāṇapaṭibhāno vuddho ceva arahā cā’ti.	3	
PA_dn_23:3.8	Tamete bhavantaṁ kumārakassapaṁ dassanāya upasaṅkamantī”ti.	3	
PA_dn_23:3.9	“Tena hi, bho khatte, yena setabyakā brāhmaṇagahapatikā tenupasaṅkama; upasaṅkamitvā setabyake brāhmaṇagahapatike evaṁ vadehi:	3	
PA_dn_23:3.10	‘pāyāsi, bho, rājañño evamāha—	3	
PA_dn_23:3.11	āgamentu kira bhavanto, pāyāsipi rājañño samaṇaṁ kumārakassapaṁ dassanāya upasaṅkamissatī’ti.	3	
PA_dn_23:3.12	Purā samaṇo kumārakassapo setabyake brāhmaṇagahapatike bāle abyatte saññāpeti:	3	
PA_dn_23:3.13	‘itipi atthi paro loko, atthi sattā opapātikā, atthi sukatadukkaṭānaṁ kammānaṁ phalaṁ vipāko’ti.	3	
PA_dn_23:3.14	Natthi hi, bho khatte, paro loko, natthi sattā opapātikā, natthi sukatadukkaṭānaṁ kammānaṁ phalaṁ vipāko”ti.	3	
PA_dn_23:3.15	“Evaṁ, bho”ti kho so khattā pāyāsissa rājaññassa paṭissutvā yena setabyakā brāhmaṇagahapatikā tenupasaṅkami; upasaṅkamitvā setabyake brāhmaṇagahapatike etadavoca:	3	
PA_dn_23:3.16	“pāyāsi, bho, rājañño evamāha, āgamentu kira bhavanto, pāyāsipi rājañño samaṇaṁ kumārakassapaṁ dassanāya upasaṅkamissatī”ti.	3	
PA_dn_23:4.1_0	Atha kho pāyāsi rājañño setabyakehi brāhmaṇagahapatikehi parivuto yena siṁsapāvanaṁ	4	
PA_dn_23:4.1_1	yenāyasmā kumārakassapo tenupasaṅkami; upasaṅkamitvā āyasmatā kumārakassapena saddhiṁ	4	
PA_dn_23:4.1_2	sammodi, sammodanīyaṁ kathaṁ sāraṇīyaṁ vītisāretvā ekamantaṁ nisīdi.	4	
PA_dn_23:4.2	Setabyakāpi kho brāhmaṇagahapatikā appekacce āyasmantaṁ kumārakassapaṁ abhivādetvā ekamantaṁ nisīdiṁsu;	4	
PA_dn_23:4.3	appekacce āyasmatā kumārakassapena saddhiṁ sammodiṁsu;	4	
PA_dn_23:4.4	sammodanīyaṁ kathaṁ sāraṇīyaṁ vītisāretvā ekamantaṁ nisīdiṁsu.	4	
PA_dn_23:4.5	Appekacce yenāyasmā kumārakassapo tenañjaliṁ paṇāmetvā ekamantaṁ nisīdiṁsu.	4	
PA_dn_23:4.6	Appekacce nāmagottaṁ sāvetvā ekamantaṁ nisīdiṁsu.	4	
PA_dn_23:4.7	Appekacce tuṇhībhūtā ekamantaṁ nisīdiṁsu.	4	
PA_dn_23:5.0	2. Natthikavāda	5	
PA_dn_23:5.1	Ekamantaṁ nisinno kho pāyāsi rājañño āyasmantaṁ kumārakassapaṁ etadavoca:	5	
PA_dn_23:5.2	“ahañhi, bho kassapa, evaṁvādī evaṁdiṭṭhī:	5	
PA_dn_23:5.3	‘itipi natthi paro loko, natthi sattā opapātikā, natthi sukatadukkaṭānaṁ kammānaṁ phalaṁ vipāko’”ti.	5	
PA_dn_23:5.4	“Nāhaṁ, rājañña, evaṁvādiṁ evaṁdiṭṭhiṁ addasaṁ vā assosiṁ vā.	5	
PA_dn_23:5.5	Kathañhi nāma evaṁ vadeyya:	5	
PA_dn_23:5.6	‘itipi natthi paro loko, natthi sattā opapātikā, natthi sukatadukkaṭānaṁ kammānaṁ phalaṁ vipāko’ti?	5	
PA_dn_23:5.7.0	2.1. Candimasūriyaupamā	5	
PA_dn_23:5.8	Tena hi, rājañña, taññevettha paṭipucchissāmi, yathā te khameyya, tathā naṁ byākareyyāsi.	5	
PA_dn_23:5.9	Taṁ kiṁ maññasi, rājañña,	5	
PA_dn_23:5.10	ime candimasūriyā imasmiṁ vā loke parasmiṁ vā, devā vā te manussā vā”ti?	5	
PA_dn_23:5.11	“Ime, bho kassapa, candimasūriyā parasmiṁ loke, na imasmiṁ; devā te na manussā”ti.	5	
PA_dn_23:5.12	“Imināpi kho te, rājañña, pariyāyena evaṁ hotu—	5	
PA_dn_23:5.13	itipi atthi paro loko, atthi sattā opapātikā, atthi sukatadukkaṭānaṁ kammānaṁ phalaṁ vipāko”ti.	5	
PA_dn_23:6.1	“Kiñcāpi bhavaṁ kassapo evamāha, atha kho evaṁ me ettha hoti:	6	
PA_dn_23:6.2	‘itipi natthi paro loko, natthi sattā opapātikā, natthi sukatadukkaṭānaṁ kammānaṁ phalaṁ vipāko’”ti.	6	
PA_dn_23:6.3	“Atthi pana, rājañña, pariyāyo, yena te pariyāyena evaṁ hoti:	6	
PA_dn_23:6.4	‘itipi natthi paro loko, natthi sattā opapātikā, natthi sukatadukkaṭānaṁ kammānaṁ phalaṁ vipāko’”ti?	6	
PA_dn_23:6.5	“Atthi, bho kassapa, pariyāyo, yena me pariyāyena evaṁ hoti:	6	
PA_dn_23:6.6	‘itipi natthi paro loko, natthi sattā opapātikā, natthi sukatadukkaṭānaṁ kammānaṁ phalaṁ vipāko’”ti.	6	
PA_dn_23:6.7	“Yathā kathaṁ viya, rājaññā”ti?	6	
PA_dn_23:6.8	“Idha me, bho kassapa, mittāmaccā ñātisālohitā pāṇātipātī adinnādāyī kāmesumicchācārī musāvādī pisuṇavācā pharusavācā samphappalāpī abhijjhālū byāpannacittā micchādiṭṭhī.	6	
PA_dn_23:6.9	Te aparena samayena ābādhikā honti dukkhitā bāḷhagilānā.	6	
PA_dn_23:6.10	Yadāhaṁ jānāmi:	6	
PA_dn_23:6.11	‘na dānime imamhā ābādhā vuṭṭhahissantī’ti tyāhaṁ upasaṅkamitvā evaṁ vadāmi:	6	
PA_dn_23:6.12	‘santi kho, bho, eke samaṇabrāhmaṇā evaṁvādino evaṁdiṭṭhino:	6	
PA_dn_23:6.13_0	“ye te pāṇātipātī adinnādāyī kāmesumicchācārī musāvādī pisuṇavācā pharusavācā samphappalāpī	6	
PA_dn_23:6.13_1	abhijjhālū byāpannacittā micchādiṭṭhī, te kāyassa bhedā paraṁ maraṇā apāyaṁ duggatiṁ	6	
PA_dn_23:6.13_2	vinipātaṁ nirayaṁ upapajjantī”ti.	6	
PA_dn_23:6.14	Bhavanto kho pāṇātipātī adinnādāyī kāmesumicchācārī musāvādī pisuṇavācā pharusavācā samphappalāpī abhijjhālū byāpannacittā micchādiṭṭhī.	6	
PA_dn_23:6.15	Sace tesaṁ bhavataṁ samaṇabrāhmaṇānaṁ saccaṁ vacanaṁ, bhavanto kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapajjissanti.	6	
PA_dn_23:6.16	Sace, bho, kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapajjeyyātha, yena me āgantvā āroceyyātha:	6	
PA_dn_23:6.17	“itipi atthi paro loko, atthi sattā opapātikā, atthi sukatadukkaṭānaṁ kammānaṁ phalaṁ vipāko”ti.	6	
PA_dn_23:6.18	Bhavanto kho pana me saddhāyikā paccayikā, yaṁ bhavantehi diṭṭhaṁ, yathā sāmaṁ diṭṭhaṁ evametaṁ bhavissatī’ti.	6	
PA_dn_23:6.19	Te me ‘sādhū’ti paṭissutvā neva āgantvā ārocenti, na pana dūtaṁ pahiṇanti.	6	
PA_dn_23:6.20	Ayampi kho, bho kassapa, pariyāyo, yena me pariyāyena evaṁ hoti:	6	
PA_dn_23:6.21	‘itipi natthi paro loko, natthi sattā opapātikā, natthi sukatadukkaṭānaṁ kammānaṁ phalaṁ vipāko’”ti.	6	
PA_dn_23:7.0	2.2. Coraupamā	7	
PA_dn_23:7.1	“Tena hi, rājañña, taññevettha paṭipucchissāmi. Yathā te khameyya tathā naṁ byākareyyāsi.	7	
PA_dn_23:7.2	Taṁ kiṁ maññasi, rājañña,	7	
PA_dn_23:7.3	idha te purisā coraṁ āgucāriṁ gahetvā dasseyyuṁ:	7	
PA_dn_23:7.4	‘ayaṁ te, bhante, coro āgucārī;	7	
PA_dn_23:7.5	imassa yaṁ icchasi, taṁ daṇḍaṁ paṇehī’ti.	7	
PA_dn_23:7.6	Te tvaṁ evaṁ vadeyyāsi:	7	
PA_dn_23:7.7_0	‘tena hi, bho, imaṁ purisaṁ daḷhāya rajjuyā pacchābāhaṁ gāḷhabandhanaṁ bandhitvā	7	
PA_dn_23:7.7_1	khuramuṇḍaṁ karitvā kharassarena paṇavena rathikāya rathikaṁ siṅghāṭakena siṅghāṭakaṁ	7	
PA_dn_23:7.7_2	parinetvā dakkhiṇena dvārena nikkhamitvā dakkhiṇato nagarassa āghātane sīsaṁ chindathā’ti.	7	
PA_dn_23:7.8_0	Te ‘sādhū’ti paṭissutvā taṁ purisaṁ daḷhāya rajjuyā pacchābāhaṁ gāḷhabandhanaṁ bandhitvā	7	
PA_dn_23:7.8_1	khuramuṇḍaṁ karitvā kharassarena paṇavena rathikāya rathikaṁ siṅghāṭakena siṅghāṭakaṁ	7	
PA_dn_23:7.8_2	parinetvā dakkhiṇena dvārena nikkhamitvā dakkhiṇato nagarassa āghātane nisīdāpeyyuṁ.	7	
PA_dn_23:7.9	Labheyya nu kho so coro coraghātesu:	7	
PA_dn_23:7.10_0	‘āgamentu tāva bhavanto coraghātā, amukasmiṁ me gāme vā nigame vā mittāmaccā ñātisālohitā,	7	
PA_dn_23:7.10_1	yāvāhaṁ tesaṁ uddisitvā āgacchāmī’ti, udāhu vippalapantasseva coraghātā sīsaṁ chindeyyun”ti?	7	
PA_dn_23:7.11	“Na hi so, bho kassapa, coro labheyya coraghātesu:	7	
PA_dn_23:7.12	‘āgamentu tāva bhavanto coraghātā amukasmiṁ me gāme vā nigame vā mittāmaccā ñātisālohitā, yāvāhaṁ tesaṁ uddisitvā āgacchāmī’ti.	7	
PA_dn_23:7.13	Atha kho naṁ vippalapantasseva coraghātā sīsaṁ chindeyyun”ti.	7	
PA_dn_23:7.14	“So hi nāma, rājañña, coro manusso manussabhūtesu coraghātesu na labhissati:	7	
PA_dn_23:7.15	‘āgamentu tāva bhavanto coraghātā, amukasmiṁ me gāme vā nigame vā mittāmaccā ñātisālohitā, yāvāhaṁ tesaṁ uddisitvā āgacchāmī’ti.	7	
PA_dn_23:7.16_0	Kiṁ pana te mittāmaccā ñātisālohitā pāṇātipātī adinnādāyī kāmesumicchācārī musāvādī	7	
PA_dn_23:7.16_1	pisuṇavācā pharusavācā samphappalāpī abhijjhālū byāpannacittā micchādiṭṭhī, te kāyassa	7	
PA_dn_23:7.16_2	bhedā paraṁ maraṇā apāyaṁ duggatiṁ vinipātaṁ nirayaṁ upapannā labhissanti nirayapālesu:	7	
PA_dn_23:7.17	‘āgamentu tāva bhavanto nirayapālā, yāva mayaṁ pāyāsissa rājaññassa gantvā ārocema:	7	
PA_dn_23:7.18	“itipi atthi paro loko, atthi sattā opapātikā, atthi sukatadukkaṭānaṁ kammānaṁ phalaṁ vipāko”’ti?	7	
PA_dn_23:7.19	Imināpi kho te, rājañña, pariyāyena evaṁ hotu:	7	
PA_dn_23:7.20	‘itipi atthi paro loko, atthi sattā opapātikā, atthi sukatadukkaṭānaṁ kammānaṁ phalaṁ vipāko’”ti.	7	
PA_dn_23:8.1	“Kiñcāpi bhavaṁ kassapo evamāha, atha kho evaṁ me ettha hoti:	8	
PA_dn_23:8.2	‘itipi natthi paro loko, natthi sattā opapātikā, natthi sukatadukkaṭānaṁ kammānaṁ phalaṁ vipāko’”ti.	8	
PA_dn_23:8.3	“Atthi pana, rājañña, pariyāyo yena te pariyāyena evaṁ hoti:	8	
PA_dn_23:8.4	‘itipi natthi paro loko, natthi sattā opapātikā, natthi sukatadukkaṭānaṁ kammānaṁ phalaṁ vipāko’”ti?	8	
PA_dn_23:8.5	“Atthi, bho kassapa, pariyāyo, yena me pariyāyena evaṁ hoti:	8	
PA_dn_23:8.6	‘itipi natthi paro loko, natthi sattā opapātikā, natthi sukatadukkaṭānaṁ kammānaṁ phalaṁ vipāko’”ti.	8	
PA_dn_23:8.7	“Yathā kathaṁ viya, rājaññā”ti?	8	
PA_dn_23:8.8_0	“Idha me, bho kassapa, mittāmaccā ñātisālohitā pāṇātipātā paṭiviratā adinnādānā paṭiviratā	8	
PA_dn_23:8.8_1	kāmesumicchācārā paṭiviratā musāvādā paṭiviratā pisuṇāya vācāya paṭiviratā pharusāya	8	
PA_dn_23:8.8_2	vācāya paṭiviratā samphappalāpā paṭiviratā anabhijjhālū abyāpannacittā sammādiṭṭhī.	8	
PA_dn_23:8.9	Te aparena samayena ābādhikā honti dukkhitā bāḷhagilānā.	8	
PA_dn_23:8.10	Yadāhaṁ jānāmi:	8	
PA_dn_23:8.11	‘na dānime imamhā ābādhā vuṭṭhahissantī’ti tyāhaṁ upasaṅkamitvā evaṁ vadāmi:	8	
PA_dn_23:8.12	‘santi kho, bho, eke samaṇabrāhmaṇā evaṁvādino evaṁdiṭṭhino:	8	
PA_dn_23:8.13_0	“ye te pāṇātipātā paṭiviratā adinnādānā paṭiviratā kāmesumicchācārā paṭiviratā musāvādā	8	
PA_dn_23:8.13_1	paṭiviratā pisuṇāya vācāya paṭiviratā pharusāya vācāya paṭiviratā samphappalāpā paṭiviratā	8	
PA_dn_23:8.13_2	anabhijjhālū abyāpannacittā sammādiṭṭhī te kāyassa bhedā paraṁ maraṇā sugatiṁ saggaṁ	8	
PA_dn_23:8.13_3	lokaṁ upapajjantī”ti.	8	
PA_dn_23:8.14_0	Bhavanto kho pāṇātipātā paṭiviratā adinnādānā paṭiviratā kāmesumicchācārā paṭiviratā	8	
PA_dn_23:8.14_1	musāvādā paṭiviratā pisuṇāya vācāya paṭiviratā pharusāya vācāya paṭiviratā samphappalāpā	8	
PA_dn_23:8.14_2	paṭiviratā anabhijjhālū abyāpannacittā sammādiṭṭhī.	8	
PA_dn_23:8.15	Sace tesaṁ bhavataṁ samaṇabrāhmaṇānaṁ saccaṁ vacanaṁ, bhavanto kāyassa bhedā paraṁ maraṇā sugatiṁ saggaṁ lokaṁ upapajjissanti.	8	
PA_dn_23:8.16	Sace, bho, kāyassa bhedā paraṁ maraṇā sugatiṁ saggaṁ lokaṁ upapajjeyyātha, yena me āgantvā āroceyyātha:	8	
PA_dn_23:8.17	“itipi atthi paro loko, atthi sattā opapātikā, atthi sukatadukkaṭānaṁ kammānaṁ phalaṁ vipāko”ti.	8	
PA_dn_23:8.18	Bhavanto kho pana me saddhāyikā paccayikā, yaṁ bhavantehi diṭṭhaṁ, yathā sāmaṁ diṭṭhaṁ evametaṁ bhavissatī’ti.	8	
PA_dn_23:8.19	Te me ‘sādhū’ti paṭissutvā neva āgantvā ārocenti, na pana dūtaṁ pahiṇanti.	8	
PA_dn_23:8.20	Ayampi kho, bho kassapa, pariyāyo, yena me pariyāyena evaṁ hoti:	8	
PA_dn_23:8.21	‘itipi natthi paro loko, natthi sattā opapātikā, natthi sukatadukkaṭānaṁ kammānaṁ phalaṁ vipāko’”ti.	8	
PA_dn_23:9.0	2.3. Gūthakūpapurisaupamā	9	
PA_dn_23:9.1	“Tena hi, rājañña, upamaṁ te karissāmi.	9	
PA_dn_23:9.2	Upamāya m’idhekacce viññū purisā bhāsitassa atthaṁ ājānanti.	9	
PA_dn_23:9.3	Seyyathāpi, rājañña, puriso gūthakūpe sasīsakaṁ nimuggo assa.	9	
PA_dn_23:9.4	Atha tvaṁ purise āṇāpeyyāsi:	9	
PA_dn_23:9.5	‘tena hi, bho, taṁ purisaṁ tamhā gūthakūpā uddharathā’ti.	9	
PA_dn_23:9.6	Te ‘sādhū’ti paṭissutvā taṁ purisaṁ tamhā gūthakūpā uddhareyyuṁ.	9	
PA_dn_23:9.7	Te tvaṁ evaṁ vadeyyāsi:	9	
PA_dn_23:9.8	‘tena hi, bho, tassa purisassa kāyā veḷupesikāhi gūthaṁ sunimmajjitaṁ nimmajjathā’ti.	9	
PA_dn_23:9.9	Te ‘sādhū’ti paṭissutvā tassa purisassa kāyā veḷupesikāhi gūthaṁ sunimmajjitaṁ nimmajjeyyuṁ.	9	
PA_dn_23:9.10	Te tvaṁ evaṁ vadeyyāsi:	9	
PA_dn_23:9.11	‘tena hi, bho, tassa purisassa kāyaṁ paṇḍumattikāya tikkhattuṁ subbaṭṭitaṁ ubbaṭṭethā’ti.	9	
PA_dn_23:9.12	Te tassa purisassa kāyaṁ paṇḍumattikāya tikkhattuṁ subbaṭṭitaṁ ubbaṭṭeyyuṁ.	9	
PA_dn_23:9.13	Te tvaṁ evaṁ vadeyyāsi:	9	
PA_dn_23:9.14	‘tena hi, bho, taṁ purisaṁ telena abbhañjitvā sukhumena cuṇṇena tikkhattuṁ suppadhotaṁ karothā’ti.	9	
PA_dn_23:9.15	Te taṁ purisaṁ telena abbhañjitvā sukhumena cuṇṇena tikkhattuṁ suppadhotaṁ kareyyuṁ.	9	
PA_dn_23:9.16	Te tvaṁ evaṁ vadeyyāsi:	9	
PA_dn_23:9.17	‘tena hi, bho, tassa purisassa kesamassuṁ kappethā’ti.	9	
PA_dn_23:9.18	Te tassa purisassa kesamassuṁ kappeyyuṁ.	9	
PA_dn_23:9.19	Te tvaṁ evaṁ vadeyyāsi:	9	
PA_dn_23:9.20	‘tena hi, bho, tassa purisassa mahagghañca mālaṁ mahagghañca vilepanaṁ mahagghāni ca vatthāni upaharathā’ti.	9	
PA_dn_23:9.21	Te tassa purisassa mahagghañca mālaṁ mahagghañca vilepanaṁ mahagghāni ca vatthāni upahareyyuṁ.	9	
PA_dn_23:9.22	Te tvaṁ evaṁ vadeyyāsi:	9	
PA_dn_23:9.23	‘tena hi, bho, taṁ purisaṁ pāsādaṁ āropetvā pañcakāmaguṇāni upaṭṭhāpethā’ti.	9	
PA_dn_23:9.24	Te taṁ purisaṁ pāsādaṁ āropetvā pañcakāmaguṇāni upaṭṭhāpeyyuṁ.	9	
PA_dn_23:9.25	Taṁ kiṁ maññasi, rājañña,	9	
PA_dn_23:9.26_0	api nu tassa purisassa sunhātassa suvilittassa sukappitakesamassussa āmukkamālābharaṇassa	9	
PA_dn_23:9.26_1	odātavatthavasanassa uparipāsādavaragatassa pañcahi kāmaguṇehi samappitassa samaṅgībhūtassa	9	
PA_dn_23:9.26_2	paricārayamānassa punadeva tasmiṁ gūthakūpe nimujjitukāmatā assā”ti?	9	
PA_dn_23:9.27	“No hidaṁ, bho kassapa”.	9	
PA_dn_23:9.28	“Taṁ kissa hetu”?	9	
PA_dn_23:9.29	“Asuci, bho kassapa, gūthakūpo asuci ceva asucisaṅkhāto ca duggandho ca duggandhasaṅkhāto ca jeguccho ca jegucchasaṅkhāto ca paṭikūlo ca paṭikūlasaṅkhāto cā”ti.	9	
PA_dn_23:9.30	“Evameva kho, rājañña, manussā devānaṁ asucī ceva asucisaṅkhātā ca, duggandhā ca duggandhasaṅkhātā ca, jegucchā ca jegucchasaṅkhātā ca, paṭikūlā ca paṭikūlasaṅkhātā ca.	9	
PA_dn_23:9.31	Yojanasataṁ kho, rājañña, manussagandho deve ubbādhati.	9	
PA_dn_23:9.32_0	Kiṁ pana te mittāmaccā ñātisālohitā pāṇātipātā paṭiviratā adinnādānā paṭiviratā kāmesumicchācārā	9	
PA_dn_23:9.32_1	paṭiviratā musāvādā paṭiviratā pisuṇāya vācāya paṭiviratā pharusāya vācāya paṭiviratā	9	
PA_dn_23:9.32_2	samphappalāpā paṭiviratā anabhijjhālū abyāpannacittā sammādiṭṭhī, kāyassa bhedā paraṁ	9	
PA_dn_23:9.32_3	maraṇā sugatiṁ saggaṁ lokaṁ upapannā te āgantvā ārocessanti:	9	
PA_dn_23:9.33	‘itipi atthi paro loko, atthi sattā opapātikā, atthi sukatadukkaṭānaṁ kammānaṁ phalaṁ vipāko’ti?	9	
PA_dn_23:9.34	Imināpi kho te, rājañña, pariyāyena evaṁ hotu:	9	
PA_dn_23:9.35	‘itipi atthi paro loko, atthi sattā opapātikā, atthi sukatadukkaṭānaṁ kammānaṁ phalaṁ vipāko’”ti.	9	
PA_dn_23:10.1	“Kiñcāpi bhavaṁ kassapo evamāha, atha kho evaṁ me ettha hoti:	10	
PA_dn_23:10.2	‘itipi natthi paro loko, natthi sattā opapātikā, natthi sukatadukkaṭānaṁ kammānaṁ phalaṁ vipāko’”ti.	10	
PA_dn_23:10.3	“Atthi pana, rājañña, pariyāyo …pe…	10	
PA_dn_23:10.4	“atthi, bho kassapa, pariyāyo …pe…	10	
PA_dn_23:10.5	yathā kathaṁ viya, rājaññāti?	10	
PA_dn_23:10.6	“Idha me, bho kassapa, mittāmaccā ñātisālohitā pāṇātipātā paṭiviratā adinnādānā paṭiviratā kāmesumicchācārā paṭiviratā musāvādā paṭiviratā surāmerayamajjapamādaṭṭhānā paṭiviratā,	10	
PA_dn_23:10.7	te aparena samayena ābādhikā honti dukkhitā bāḷhagilānā.	10	
PA_dn_23:10.8	Yadāhaṁ jānāmi:	10	
PA_dn_23:10.9	‘na dānime imamhā ābādhā vuṭṭhahissantī’ti tyāhaṁ upasaṅkamitvā evaṁ vadāmi:	10	
PA_dn_23:10.10	‘santi kho, bho, eke samaṇabrāhmaṇā evaṁvādino evaṁdiṭṭhino:	10	
PA_dn_23:10.11_0	“ye te pāṇātipātā paṭiviratā adinnādānā paṭiviratā kāmesumicchācārā paṭiviratā musāvādā	10	
PA_dn_23:10.11_1	paṭiviratā surāmerayamajjapamādaṭṭhānā paṭiviratā, te kāyassa bhedā paraṁ maraṇā	10	
PA_dn_23:10.11_2	sugatiṁ saggaṁ lokaṁ upapajjanti devānaṁ tāvatiṁsānaṁ sahabyatan”ti.	10	
PA_dn_23:10.12	Bhavanto kho pāṇātipātā paṭiviratā adinnādānā paṭiviratā kāmesumicchācārā paṭiviratā musāvādā paṭiviratā surāmerayamajjapamādaṭṭhānā paṭiviratā.	10	
PA_dn_23:10.13	Sace tesaṁ bhavataṁ samaṇabrāhmaṇānaṁ saccaṁ vacanaṁ, bhavanto kāyassa bhedā paraṁ maraṇā sugatiṁ saggaṁ lokaṁ upapajjissanti, devānaṁ tāvatiṁsānaṁ sahabyataṁ.	10	
PA_dn_23:10.14	Sace, bho, kāyassa bhedā paraṁ maraṇā sugatiṁ saggaṁ lokaṁ upapajjeyyātha devānaṁ tāvatiṁsānaṁ sahabyataṁ, yena me āgantvā āroceyyātha:	10	
PA_dn_23:10.15	“itipi atthi paro loko, atthi sattā opapātikā, atthi sukatadukkaṭānaṁ kammānaṁ phalaṁ vipāko”ti.	10	
PA_dn_23:10.16	Bhavanto kho pana me saddhāyikā paccayikā, yaṁ bhavantehi diṭṭhaṁ, yathā sāmaṁ diṭṭhaṁ evametaṁ bhavissatī’ti.	10	
PA_dn_23:10.17	Te me ‘sādhū’ti paṭissutvā neva āgantvā ārocenti, na pana dūtaṁ pahiṇanti.	10	
PA_dn_23:10.18	Ayampi kho, bho kassapa, pariyāyo, yena me pariyāyena evaṁ hoti:	10	
PA_dn_23:10.19	‘itipi natthi paro loko, natthi sattā opapātikā, natthi sukatadukkaṭānaṁ kammānaṁ phalaṁ vipāko’”ti.	10	
PA_dn_23:11.0	2.4. Tāvatiṁsadevaupamā	11	
PA_dn_23:11.1	“Tena hi, rājañña, taññevettha paṭipucchissāmi; yathā te khameyya, tathā naṁ byākareyyāsi.	11	
PA_dn_23:11.2_0	Yaṁ kho pana, rājañña, mānussakaṁ vassasataṁ, devānaṁ tāvatiṁsānaṁ eso eko rattindivo,	11	
PA_dn_23:11.2_1	tāya rattiyā tiṁsarattiyo māso, tena māsena dvādasamāsiyo saṁvaccharo, tena saṁvaccharena	11	
PA_dn_23:11.2_2	dibbaṁ vassasahassaṁ devānaṁ tāvatiṁsānaṁ āyuppamāṇaṁ.	11	
PA_dn_23:11.3_0	Ye te mittāmaccā ñātisālohitā pāṇātipātā paṭiviratā adinnādānā paṭiviratā kāmesumicchācārā	11	
PA_dn_23:11.3_1	paṭiviratā musāvādā paṭiviratā surāmerayamajjapamādaṭṭhānā paṭiviratā, te kāyassa	11	
PA_dn_23:11.3_2	bhedā paraṁ maraṇā sugatiṁ saggaṁ lokaṁ upapannā devānaṁ tāvatiṁsānaṁ sahabyataṁ.	11	
PA_dn_23:11.4	Sace pana tesaṁ evaṁ bhavissati:	11	
PA_dn_23:11.5	‘yāva mayaṁ dve vā tīṇi vā rattindivā dibbehi pañcahi kāmaguṇehi samappitā samaṅgībhūtā paricārema, atha mayaṁ pāyāsissa rājaññassa gantvā āroceyyāma:	11	
PA_dn_23:11.6	“itipi atthi paro loko, atthi sattā opapātikā, atthi sukatadukkaṭānaṁ kammānaṁ phalaṁ vipāko”ti.	11	
PA_dn_23:11.7	Api nu te āgantvā āroceyyuṁ—	11	
PA_dn_23:11.8	itipi atthi paro loko, atthi sattā opapātikā, atthi sukatadukkaṭānaṁ kammānaṁ phalaṁ vipāko’”ti?	11	
PA_dn_23:11.9	“No hidaṁ, bho kassapa.	11	
PA_dn_23:11.10	Api hi mayaṁ, bho kassapa, ciraṁ kālaṅkatāpi bhaveyyāma.	11	
PA_dn_23:11.11	Ko panetaṁ bhoto kassapassa āroceti:	11	
PA_dn_23:11.12	‘atthi devā tāvatiṁsā’ti vā ‘evaṁdīghāyukā devā tāvatiṁsā’ti vā.	11	
PA_dn_23:11.13	Na mayaṁ bhoto kassapassa saddahāma:	11	
PA_dn_23:11.14	‘atthi devā tāvatiṁsā’ti vā ‘evaṁdīghāyukā devā tāvatiṁsā’ti vā”ti.	11	
PA_dn_23:11.15.0	2.5. Jaccandhaupamā	11	
PA_dn_23:11.16_0	“Seyyathāpi, rājañña, jaccandho puriso na passeyya kaṇha—sukkāni rūpāni, na passeyya	11	
PA_dn_23:11.16_1	nīlakāni rūpāni, na passeyya pītakāni rūpāni, na passeyya lohitakāni rūpāni, na passeyya	11	
PA_dn_23:11.16_2	mañjiṭṭhakāni rūpāni, na passeyya samavisamaṁ, na passeyya tārakāni rūpāni, na passeyya candimasūriye.	11	
PA_dn_23:11.17	So evaṁ vadeyya:	11	
PA_dn_23:11.18	‘natthi kaṇhasukkāni rūpāni, natthi kaṇhasukkānaṁ rūpānaṁ dassāvī.	11	
PA_dn_23:11.19	Natthi nīlakāni rūpāni, natthi nīlakānaṁ rūpānaṁ dassāvī.	11	
PA_dn_23:11.20	Natthi pītakāni rūpāni, natthi pītakānaṁ rūpānaṁ dassāvī.	11	
PA_dn_23:11.21	Natthi lohitakāni rūpāni, natthi lohitakānaṁ rūpānaṁ dassāvī.	11	
PA_dn_23:11.22	Natthi mañjiṭṭhakāni rūpāni, natthi mañjiṭṭhakānaṁ rūpānaṁ dassāvī.	11	
PA_dn_23:11.23	Natthi samavisamaṁ, natthi samavisamassa dassāvī.	11	
PA_dn_23:11.24	Natthi tārakāni rūpāni, natthi tārakānaṁ rūpānaṁ dassāvī.	11	
PA_dn_23:11.25	Natthi candimasūriyā, natthi candimasūriyānaṁ dassāvī.	11	
PA_dn_23:11.26	Ahametaṁ na jānāmi, ahametaṁ na passāmi, tasmā taṁ natthī’ti.	11	
PA_dn_23:11.27	Sammā nu kho so, rājañña, vadamāno vadeyyā”ti?	11	
PA_dn_23:11.28	“No hidaṁ, bho kassapa.	11	
PA_dn_23:11.29	Atthi kaṇhasukkāni rūpāni, atthi kaṇhasukkānaṁ rūpānaṁ dassāvī.	11	
PA_dn_23:11.30	Atthi nīlakāni rūpāni, atthi nīlakānaṁ rūpānaṁ dassāvī …pe…	11	
PA_dn_23:11.31	atthi samavisamaṁ, atthi samavisamassa dassāvī.	11	
PA_dn_23:11.32	Atthi tārakāni rūpāni, atthi tārakānaṁ rūpānaṁ dassāvī.	11	
PA_dn_23:11.33	Atthi candimasūriyā, atthi candimasūriyānaṁ dassāvī.	11	
PA_dn_23:11.34	‘Ahametaṁ na jānāmi, ahametaṁ na passāmi, tasmā taṁ natthī’ti.	11	
PA_dn_23:11.35	Na hi so, bho kassapa, sammā vadamāno vadeyyā”ti.	11	
PA_dn_23:11.36	“Evameva kho tvaṁ, rājañña, jaccandhūpamo maññe paṭibhāsi yaṁ maṁ tvaṁ evaṁ vadesi.	11	
PA_dn_23:11.37	Ko panetaṁ bhoto kassapassa āroceti:	11	
PA_dn_23:11.38	‘atthi devā tāvatiṁsā’ti vā, ‘evaṁdīghāyukā devā tāvatiṁsā’ti vā?	11	
PA_dn_23:11.39	Na mayaṁ bhoto kassapassa saddahāma:	11	
PA_dn_23:11.40	‘atthi devā tāvatiṁsā’ti vā ‘evaṁdīghāyukā devā tāvatiṁsā’ti vā”ti.	11	
PA_dn_23:11.41	“Na kho, rājañña, evaṁ paro loko daṭṭhabbo, yathā tvaṁ maññasi iminā maṁsacakkhunā.	11	
PA_dn_23:11.42	Ye kho te, rājañña, samaṇabrāhmaṇā araññavanapatthāni pantāni senāsanāni paṭisevanti, te tattha appamattā ātāpino pahitattā viharantā dibbacakkhuṁ visodhenti.	11	
PA_dn_23:11.43	Te dibbena cakkhunā visuddhena atikkantamānusakena imañceva lokaṁ passanti parañca satte ca opapātike.	11	
PA_dn_23:11.44	Evañca kho, rājañña, paro loko daṭṭhabbo;	11	
PA_dn_23:11.45	na tveva yathā tvaṁ maññasi iminā maṁsacakkhunā.	11	
PA_dn_23:11.46	Imināpi kho te, rājañña, pariyāyena evaṁ hotu:	11	
PA_dn_23:11.47	‘itipi atthi paro loko, atthi sattā opapātikā, atthi sukatadukkaṭānaṁ kammānaṁ phalaṁ vipāko’”ti.	11	
PA_dn_23:12.1	“Kiñcāpi bhavaṁ kassapo evamāha, atha kho evaṁ me ettha hoti:	12	
PA_dn_23:12.2	‘itipi natthi paro loko, natthi sattā opapātikā, natthi sukatadukkaṭānaṁ kammānaṁ phalaṁ vipāko’”ti.	12	
PA_dn_23:12.3	“Atthi pana, rājañña, pariyāyo …pe…	12	
PA_dn_23:12.4	atthi, bho kassapa, pariyāyo …pe…	12	
PA_dn_23:12.5	yathā kathaṁ viya, rājaññā”ti?	12	
PA_dn_23:12.6	“Idhāhaṁ, bho kassapa, passāmi samaṇabrāhmaṇe sīlavante kalyāṇadhamme jīvitukāme amaritukāme sukhakāme dukkhapaṭikūle.	12	
PA_dn_23:12.7	Tassa mayhaṁ, bho kassapa, evaṁ hoti—	12	
PA_dn_23:12.8	sace kho ime bhonto samaṇabrāhmaṇā sīlavanto kalyāṇadhammā evaṁ jāneyyuṁ:	12	
PA_dn_23:12.9	‘ito no matānaṁ seyyo bhavissatī’ti.	12	
PA_dn_23:12.10	Idānime bhonto samaṇabrāhmaṇā sīlavanto kalyāṇadhammā visaṁ vā khādeyyuṁ, satthaṁ vā āhareyyuṁ, ubbandhitvā vā kālaṁ kareyyuṁ, papāte vā papateyyuṁ.	12	
PA_dn_23:12.11	Yasmā ca kho ime bhonto samaṇabrāhmaṇā sīlavanto kalyāṇadhammā na evaṁ jānanti:	12	
PA_dn_23:12.12	‘ito no matānaṁ seyyo bhavissatī’ti, tasmā ime bhonto samaṇabrāhmaṇā sīlavanto kalyāṇadhammā jīvitukāmā amaritukāmā sukhakāmā dukkhapaṭikūlā attānaṁ na mārenti.	12	
PA_dn_23:12.13	Ayampi kho, bho kassapa, pariyāyo, yena me pariyāyena evaṁ hoti:	12	
PA_dn_23:12.14	‘itipi natthi paro loko, natthi sattā opapātikā, natthi sukatadukkaṭānaṁ kammānaṁ phalaṁ vipāko’”ti.	12	
PA_dn_23:13.0	2.6. Gabbhinīupamā	13	
PA_dn_23:13.1	“Tena hi, rājañña, upamaṁ te karissāmi.	13	
PA_dn_23:13.2	Upamāya m’idhekacce viññū purisā bhāsitassa atthaṁ ājānanti.	13	
PA_dn_23:13.3	Bhūtapubbaṁ, rājañña, aññatarassa brāhmaṇassa dve pajāpatiyo ahesuṁ.	13	
PA_dn_23:13.4	Ekissā putto ahosi dasavassuddesiko vā dvādasavassuddesiko vā, ekā gabbhinī upavijaññā.	13	
PA_dn_23:13.5	Atha kho so brāhmaṇo kālamakāsi.	13	
PA_dn_23:13.6	Atha kho so māṇavako mātusapattiṁ etadavoca:	13	
PA_dn_23:13.7	‘yamidaṁ, bhoti, dhanaṁ vā dhaññaṁ vā rajataṁ vā jātarūpaṁ vā, sabbaṁ taṁ mayhaṁ;	13	
PA_dn_23:13.8	natthi tuyhettha kiñci.	13	
PA_dn_23:13.9	Pitu me, bhoti, dāyajjaṁ niyyādehī’ti.	13	
PA_dn_23:13.10	Evaṁ vutte, sā brāhmaṇī taṁ māṇavakaṁ etadavoca:	13	
PA_dn_23:13.11	‘āgamehi tāva, tāta, yāva vijāyāmi.	13	
PA_dn_23:13.12	Sace kumārako bhavissati, tassapi ekadeso bhavissati;	13	
PA_dn_23:13.13	sace kumārikā bhavissati, sāpi te opabhoggā bhavissatī’ti.	13	
PA_dn_23:13.14	Dutiyampi kho so māṇavako mātusapattiṁ etadavoca:	13	
PA_dn_23:13.15	‘yamidaṁ, bhoti, dhanaṁ vā dhaññaṁ vā rajataṁ vā jātarūpaṁ vā, sabbaṁ taṁ mayhaṁ;	13	
PA_dn_23:13.16	natthi tuyhettha kiñci.	13	
PA_dn_23:13.17	Pitu me, bhoti, dāyajjaṁ niyyādehī’ti.	13	
PA_dn_23:13.18	Dutiyampi kho sā brāhmaṇī taṁ māṇavakaṁ etadavoca:	13	
PA_dn_23:13.19	‘āgamehi tāva, tāta, yāva vijāyāmi.	13	
PA_dn_23:13.20	Sace kumārako bhavissati, tassapi ekadeso bhavissati;	13	
PA_dn_23:13.21	sace kumārikā bhavissati sāpi te opabhoggā bhavissatī’ti.	13	
PA_dn_23:13.22	Tatiyampi kho so māṇavako mātusapattiṁ etadavoca:	13	
PA_dn_23:13.23	‘yamidaṁ, bhoti, dhanaṁ vā dhaññaṁ vā rajataṁ vā jātarūpaṁ vā, sabbaṁ taṁ mayhaṁ;	13	
PA_dn_23:13.24	natthi tuyhettha kiñci.	13	
PA_dn_23:13.25	Pitu me, bhoti, dāyajjaṁ niyyādehī’ti.	13	
PA_dn_23:13.26	Atha kho sā brāhmaṇī satthaṁ gahetvā ovarakaṁ pavisitvā udaraṁ opādesi:	13	
PA_dn_23:13.27	‘yāva vijāyāmi yadi vā kumārako yadi vā kumārikā’ti.	13	
PA_dn_23:13.28	Sā attānañceva jīvitañca gabbhañca sāpateyyañca vināsesi.	13	
PA_dn_23:13.29	Yathā taṁ bālā abyattā anayabyasanaṁ āpannā ayoniso dāyajjaṁ gavesantī, evameva kho tvaṁ, rājañña, bālo abyatto anayabyasanaṁ āpajjissasi ayoniso paralokaṁ gavesanto;	13	
PA_dn_23:13.30	seyyathāpi sā brāhmaṇī bālā abyattā anayabyasanaṁ āpannā ayoniso dāyajjaṁ gavesantī.	13	
PA_dn_23:13.31	Na kho, rājañña, samaṇabrāhmaṇā sīlavanto kalyāṇadhammā apakkaṁ paripācenti;	13	
PA_dn_23:13.32	api ca paripākaṁ āgamenti.	13	
PA_dn_23:13.33	Paṇḍitānaṁ attho hi, rājañña, samaṇabrāhmaṇānaṁ sīlavantānaṁ kalyāṇadhammānaṁ jīvitena.	13	
PA_dn_23:13.34_0	Yathā yathā kho, rājañña, samaṇabrāhmaṇā sīlavanto kalyāṇadhammā ciraṁ dīghamaddhānaṁ	13	
PA_dn_23:13.34_1	tiṭṭhanti tathā tathā bahuṁ puññaṁ pasavanti, bahujanahitāya ca paṭipajjanti bahujanasukhāya	13	
PA_dn_23:13.34_2	lokānukampāya atthāya hitāya sukhāya devamanussānaṁ.	13	
PA_dn_23:13.35	Imināpi kho te, rājañña, pariyāyena evaṁ hotu:	13	
PA_dn_23:13.36	‘itipi atthi paro loko, atthi sattā opapātikā, atthi sukatadukkaṭānaṁ kammānaṁ phalaṁ vipāko’”ti.	13	
PA_dn_23:14.1	“Kiñcāpi bhavaṁ kassapo evamāha, atha kho evaṁ me ettha hoti:	14	
PA_dn_23:14.2	‘itipi natthi paro loko, natthi sattā opapātikā, natthi sukatadukkaṭānaṁ kammānaṁ phalaṁ vipāko’”ti.	14	
PA_dn_23:14.3	“Atthi pana, rājañña, pariyāyo …pe…	14	
PA_dn_23:14.4	atthi, bho kassapa, pariyāyo …pe…	14	
PA_dn_23:14.5	yathā kathaṁ viya, rājaññā”ti?	14	
PA_dn_23:14.6	“Idha me, bho kassapa, purisā coraṁ āgucāriṁ gahetvā dassenti:	14	
PA_dn_23:14.7	‘ayaṁ te, bhante, coro āgucārī;	14	
PA_dn_23:14.8	imassa yaṁ icchasi, taṁ daṇḍaṁ paṇehī’ti.	14	
PA_dn_23:14.9	Tyāhaṁ evaṁ vadāmi:	14	
PA_dn_23:14.10	‘tena hi, bho, imaṁ purisaṁ jīvantaṁyeva kumbhiyā pakkhipitvā mukhaṁ pidahitvā allena cammena onandhitvā allāya mattikāya bahalāvalepanaṁ karitvā uddhanaṁ āropetvā aggiṁ dethā’ti.	14	
PA_dn_23:14.11_0	Te me ‘sādhū’ti paṭissutvā taṁ purisaṁ jīvantaṁyeva kumbhiyā pakkhipitvā mukhaṁ pidahitvā	14	
PA_dn_23:14.11_1	allena cammena onandhitvā allāya mattikāya bahalāvalepanaṁ karitvā uddhanaṁ āropetvā aggiṁ denti.	14	
PA_dn_23:14.12	Yadā mayaṁ jānāma ‘kālaṅkato so puriso’ti, atha naṁ kumbhiṁ oropetvā ubbhinditvā mukhaṁ vivaritvā saṇikaṁ nillokema:	14	
PA_dn_23:14.13	‘appeva nāmassa jīvaṁ nikkhamantaṁ passeyyāmā’ti.	14	
PA_dn_23:14.14	Nevassa mayaṁ jīvaṁ nikkhamantaṁ passāma.	14	
PA_dn_23:14.15	Ayampi kho, bho kassapa, pariyāyo, yena me pariyāyena evaṁ hoti:	14	
PA_dn_23:14.16	‘itipi natthi paro loko, natthi sattā opapātikā, natthi sukatadukkaṭānaṁ kammānaṁ phalaṁ vipāko’”ti.	14	
PA_dn_23:15.0	2.7. Supinakaupamā	15	
PA_dn_23:15.1	“Tena hi, rājañña, taññevettha paṭipucchissāmi, yathā te khameyya, tathā naṁ byākareyyāsi.	15	
PA_dn_23:15.2	Abhijānāsi no tvaṁ, rājañña, divā seyyaṁ upagato supinakaṁ passitā ārāmarāmaṇeyyakaṁ vanarāmaṇeyyakaṁ bhūmirāmaṇeyyakaṁ pokkharaṇīrāmaṇeyyakan”ti?	15	
PA_dn_23:15.3	“Abhijānāmahaṁ, bho kassapa, divāseyyaṁ upagato supinakaṁ passitā ārāmarāmaṇeyyakaṁ vanarāmaṇeyyakaṁ bhūmirāmaṇeyyakaṁ pokkharaṇīrāmaṇeyyakan”ti.	15	
PA_dn_23:15.4	“Rakkhanti taṁ tamhi samaye khujjāpi vāmanakāpi velāsikāpi komārikāpī”ti?	15	
PA_dn_23:15.5	“Evaṁ, bho kassapa, rakkhanti maṁ tamhi samaye khujjāpi vāmanakāpi velāsikāpi komārikāpī”ti.	15	
PA_dn_23:15.6	“Api nu tā tuyhaṁ jīvaṁ passanti pavisantaṁ vā nikkhamantaṁ vā”ti?	15	
PA_dn_23:15.7	“No hidaṁ, bho kassapa”.	15	
PA_dn_23:15.8	“Tā hi nāma, rājañña, tuyhaṁ jīvantassa jīvantiyo jīvaṁ na passissanti pavisantaṁ vā nikkhamantaṁ vā.	15	
PA_dn_23:15.9	Kiṁ pana tvaṁ kālaṅkatassa jīvaṁ passissasi pavisantaṁ vā nikkhamantaṁ vā.	15	
PA_dn_23:15.10	Imināpi kho te, rājañña, pariyāyena evaṁ hotu:	15	
PA_dn_23:15.11	‘itipi atthi paro loko, atthi sattā opapātikā, atthi sukatadukkaṭānaṁ kammānaṁ phalaṁ vipāko’”ti.	15	
PA_dn_23:16.1	“Kiñcāpi bhavaṁ kassapo evamāha, atha kho evaṁ me ettha hoti:	16	
PA_dn_23:16.2	‘itipi natthi paro loko, natthi sattā opapātikā, natthi sukatadukkaṭānaṁ kammānaṁ phalaṁ vipāko’”ti.	16	
PA_dn_23:16.3	“Atthi pana, rājañña, pariyāyo …pe…	16	
PA_dn_23:16.4	“atthi, bho kassapa, pariyāyo …pe…	16	
PA_dn_23:16.5	yathā kathaṁ viya, rājaññā”ti?	16	
PA_dn_23:16.6	“Idha me, bho kassapa, purisā coraṁ āgucāriṁ gahetvā dassenti:	16	
PA_dn_23:16.7	‘ayaṁ te, bhante, coro āgucārī;	16	
PA_dn_23:16.8	imassa yaṁ icchasi, taṁ daṇḍaṁ paṇehī’ti.	16	
PA_dn_23:16.9	Tyāhaṁ evaṁ vadāmi:	16	
PA_dn_23:16.10	‘tena hi, bho, imaṁ purisaṁ jīvantaṁyeva tulāya tuletvā jiyāya anassāsakaṁ māretvā punadeva tulāya tulethā’ti.	16	
PA_dn_23:16.11	Te me ‘sādhū’ti paṭissutvā taṁ purisaṁ jīvantaṁyeva tulāya tuletvā jiyāya anassāsakaṁ māretvā punadeva tulāya tulenti.	16	
PA_dn_23:16.12	Yadā so jīvati, tadā lahutaro ca hoti mudutaro ca kammaññataro ca.	16	
PA_dn_23:16.13	Yadā pana so kālaṅkato hoti tadā garutaro ca hoti patthinnataro ca akammaññataro ca.	16	
PA_dn_23:16.14	Ayampi kho, bho kassapa, pariyāyo, yena me pariyāyena evaṁ hoti:	16	
PA_dn_23:16.15	‘itipi natthi paro loko, natthi sattā opapātikā, natthi sukatadukkaṭānaṁ kammānaṁ phalaṁ vipāko’”ti.	16	
PA_dn_23:17.0	2.8. Santattaayoguḷaupamā	17	
PA_dn_23:17.1	“Tena hi, rājañña, upamaṁ te karissāmi.	17	
PA_dn_23:17.2	Upamāya m’idhekacce viññū purisā bhāsitassa atthaṁ ājānanti.	17	
PA_dn_23:17.3	Seyyathāpi, rājañña, puriso divasaṁ santattaṁ ayoguḷaṁ ādittaṁ sampajjalitaṁ sajotibhūtaṁ tulāya tuleyya.	17	
PA_dn_23:17.4	Tamenaṁ aparena samayena sītaṁ nibbutaṁ tulāya tuleyya.	17	
PA_dn_23:17.5	Kadā nu kho so ayoguḷo lahutaro vā hoti mudutaro vā kammaññataro vā, yadā vā āditto sampajjalito sajotibhūto, yadā vā sīto nibbuto”ti?	17	
PA_dn_23:17.6	“Yadā so, bho kassapa, ayoguḷo tejosahagato ca hoti vāyosahagato ca āditto sampajjalito sajotibhūto, tadā lahutaro ca hoti mudutaro ca kammaññataro ca.	17	
PA_dn_23:17.7	Yadā pana so ayoguḷo neva tejosahagato hoti na vāyosahagato sīto nibbuto, tadā garutaro ca hoti patthinnataro ca akammaññataro cā”ti.	17	
PA_dn_23:17.8	“Evameva kho, rājañña, yadāyaṁ kāyo āyusahagato ca hoti usmāsahagato ca viññāṇasahagato ca, tadā lahutaro ca hoti mudutaro ca kammaññataro ca.	17	
PA_dn_23:17.9	Yadā panāyaṁ kāyo neva āyusahagato hoti na usmāsahagato na viññāṇasahagato tadā garutaro ca hoti patthinnataro ca akammaññataro ca.	17	
PA_dn_23:17.10	Imināpi kho te, rājañña, pariyāyena evaṁ hotu:	17	
PA_dn_23:17.11	‘itipi atthi paro loko, atthi sattā opapātikā, atthi sukatadukkaṭānaṁ kammānaṁ phalaṁ vipāko’”ti.	17	
PA_dn_23:18.1	“Kiñcāpi bhavaṁ kassapo evamāha, atha kho evaṁ me ettha hoti:	18	
PA_dn_23:18.2	‘itipi natthi paro loko, natthi sattā opapātikā, natthi sukatadukkaṭānaṁ kammānaṁ phalaṁ vipāko’”ti.	18	
PA_dn_23:18.3	“Atthi pana, rājañña, pariyāyo …pe…	18	
PA_dn_23:18.4	atthi, bho kassapa, pariyāyo …pe…	18	
PA_dn_23:18.5	yathā kathaṁ viya, rājaññā”ti?	18	
PA_dn_23:18.6	“Idha me, bho kassapa, purisā coraṁ āgucāriṁ gahetvā dassenti:	18	
PA_dn_23:18.7	‘ayaṁ te, bhante, coro āgucārī;	18	
PA_dn_23:18.8	imassa yaṁ icchasi, taṁ daṇḍaṁ paṇehī’ti.	18	
PA_dn_23:18.9	Tyāhaṁ evaṁ vadāmi:	18	
PA_dn_23:18.10	‘tena hi, bho, imaṁ purisaṁ anupahacca chaviñca cammañca maṁsañca nhāruñca aṭṭhiñca aṭṭhimiñjañca jīvitā voropetha, appeva nāmassa jīvaṁ nikkhamantaṁ passeyyāmā’ti.	18	
PA_dn_23:18.11	Te me ‘sādhū’ti paṭissutvā taṁ purisaṁ anupahacca chaviñca …pe… jīvitā voropenti.	18	
PA_dn_23:18.12	Yadā so āmato hoti, tyāhaṁ evaṁ vadāmi:	18	
PA_dn_23:18.13	‘tena hi, bho, imaṁ purisaṁ uttānaṁ nipātetha, appeva nāmassa jīvaṁ nikkhamantaṁ passeyyāmā’ti.	18	
PA_dn_23:18.14	Te taṁ purisaṁ uttānaṁ nipātenti.	18	
PA_dn_23:18.15	Nevassa mayaṁ jīvaṁ nikkhamantaṁ passāma.	18	
PA_dn_23:18.16	Tyāhaṁ evaṁ vadāmi:	18	
PA_dn_23:18.17	‘tena hi, bho, imaṁ purisaṁ avakujjaṁ nipātetha …	18	
PA_dn_23:18.18	passena nipātetha …	18	
PA_dn_23:18.19	dutiyena passena nipātetha …	18	
PA_dn_23:18.20	uddhaṁ ṭhapetha …	18	
PA_dn_23:18.21	omuddhakaṁ ṭhapetha …	18	
PA_dn_23:18.22	pāṇinā ākoṭetha …	18	
PA_dn_23:18.23	leḍḍunā ākoṭetha …	18	
PA_dn_23:18.24	daṇḍena ākoṭetha …	18	
PA_dn_23:18.25	satthena ākoṭetha …	18	
PA_dn_23:18.26	odhunātha sandhunātha niddhunātha, appeva nāmassa jīvaṁ nikkhamantaṁ passeyyāmā’ti.	18	
PA_dn_23:18.27	Te taṁ purisaṁ odhunanti sandhunanti niddhunanti.	18	
PA_dn_23:18.28	Nevassa mayaṁ jīvaṁ nikkhamantaṁ passāma.	18	
PA_dn_23:18.29	Tassa tadeva cakkhu hoti te rūpā, tañcāyatanaṁ nappaṭisaṁvedeti.	18	
PA_dn_23:18.30	Tadeva sotaṁ hoti te saddā, tañcāyatanaṁ nappaṭisaṁvedeti.	18	
PA_dn_23:18.31	Tadeva ghānaṁ hoti te gandhā, tañcāyatanaṁ nappaṭisaṁvedeti.	18	
PA_dn_23:18.32	Sāva jivhā hoti te rasā, tañcāyatanaṁ nappaṭisaṁvedeti.	18	
PA_dn_23:18.33	Sveva kāyo hoti te phoṭṭhabbā, tañcāyatanaṁ nappaṭisaṁvedeti.	18	
PA_dn_23:18.34	Ayampi kho, bho kassapa, pariyāyo, yena me pariyāyena evaṁ hoti:	18	
PA_dn_23:18.35	‘itipi natthi paro loko, natthi sattā opapātikā, natthi sukatadukkaṭānaṁ kammānaṁ phalaṁ vipāko’”ti.	18	
PA_dn_23:19.0	2.9. Saṅkhadhamaupamā	19	
PA_dn_23:19.1	“Tena hi, rājañña, upamaṁ te karissāmi.	19	
PA_dn_23:19.2	Upamāya m’idhekacce viññū purisā bhāsitassa atthaṁ ājānanti.	19	
PA_dn_23:19.3	Bhūtapubbaṁ, rājañña, aññataro saṅkhadhamo saṅkhaṁ ādāya paccantimaṁ janapadaṁ agamāsi.	19	
PA_dn_23:19.4	So yena aññataro gāmo tenupasaṅkami; upasaṅkamitvā majjhe gāmassa ṭhito tikkhattuṁ saṅkhaṁ upalāpetvā saṅkhaṁ bhūmiyaṁ nikkhipitvā ekamantaṁ nisīdi.	19	
PA_dn_23:19.5	Atha kho, rājañña, tesaṁ paccantajanapadānaṁ manussānaṁ etadahosi:	19	
PA_dn_23:19.6	‘ambho kassa nu kho eso saddo evaṁrajanīyo evaṅkamanīyo evaṁmadanīyo evambandhanīyo evaṁmucchanīyo’ti.	19	
PA_dn_23:19.7	Sannipatitvā taṁ saṅkhadhamaṁ etadavocuṁ:	19	
PA_dn_23:19.8	‘ambho, kassa nu kho eso saddo evaṁrajanīyo evaṅkamanīyo evaṁmadanīyo evambandhanīyo evaṁmucchanīyo’ti.	19	
PA_dn_23:19.9	‘Eso kho, bho, saṅkho nāma yasseso saddo evaṁrajanīyo evaṅkamanīyo evaṁmadanīyo evambandhanīyo evaṁmucchanīyo’ti.	19	
PA_dn_23:19.10	Te taṁ saṅkhaṁ uttānaṁ nipātesuṁ:	19	
PA_dn_23:19.11	‘vadehi, bho saṅkha, vadehi, bho saṅkhā’ti.	19	
PA_dn_23:19.12	Neva so saṅkho saddamakāsi.	19	
PA_dn_23:19.13_0	Te taṁ saṅkhaṁ avakujjaṁ nipātesuṁ, passena nipātesuṁ, dutiyena passena nipātesuṁ,	19	
PA_dn_23:19.13_1	uddhaṁ ṭhapesuṁ, omuddhakaṁ ṭhapesuṁ, pāṇinā ākoṭesuṁ, leḍḍunā ākoṭesuṁ, daṇḍena	19	
PA_dn_23:19.13_2	ākoṭesuṁ, satthena ākoṭesuṁ, odhuniṁsu sandhuniṁsu niddhuniṁsu:	19	
PA_dn_23:19.14	‘vadehi, bho saṅkha, vadehi, bho saṅkhā’ti.	19	
PA_dn_23:19.15	Neva so saṅkho saddamakāsi.	19	
PA_dn_23:19.16	Atha kho, rājañña, tassa saṅkhadhamassa etadahosi:	19	
PA_dn_23:19.17	‘yāva bālā ime paccantajanapadā manussā, kathañhi nāma ayoniso saṅkhasaddaṁ gavesissantī’ti.	19	
PA_dn_23:19.18	Tesaṁ pekkhamānānaṁ saṅkhaṁ gahetvā tikkhattuṁ saṅkhaṁ upalāpetvā saṅkhaṁ ādāya pakkāmi.	19	
PA_dn_23:19.19	Atha kho, rājañña, tesaṁ paccantajanapadānaṁ manussānaṁ etadahosi:	19	
PA_dn_23:19.20_0	‘yadā kira, bho, ayaṁ saṅkho nāma purisasahagato ca hoti vāyāmasahagato ca vāyusahagato	19	
PA_dn_23:19.20_1	ca, tadāyaṁ saṅkho saddaṁ karoti, yadā panāyaṁ saṅkho neva purisasahagato hoti na	19	
PA_dn_23:19.20_2	vāyāmasahagato na vāyusahagato, nāyaṁ saṅkho saddaṁ karotī’ti.	19	
PA_dn_23:19.21_0	Evameva kho, rājañña, yadāyaṁ kāyo āyusahagato ca hoti usmāsahagato ca viññāṇasahagato	19	
PA_dn_23:19.21_1	ca, tadā abhikkamatipi paṭikkamatipi tiṭṭhatipi nisīdatipi seyyampi kappeti, cakkhunāpi	19	
PA_dn_23:19.21_2	rūpaṁ passati, sotenapi saddaṁ suṇāti, ghānenapi gandhaṁ ghāyati, jivhāyapi rasaṁ	19	
PA_dn_23:19.21_3	sāyati, kāyenapi phoṭṭhabbaṁ phusati, manasāpi dhammaṁ vijānāti.	19	
PA_dn_23:19.22_0	Yadā panāyaṁ kāyo neva āyusahagato hoti, na usmāsahagato, na viññāṇasahagato, tadā	19	
PA_dn_23:19.22_1	neva abhikkamati na paṭikkamati na tiṭṭhati na nisīdati na seyyaṁ kappeti, cakkhunāpi	19	
PA_dn_23:19.22_2	rūpaṁ na passati, sotenapi saddaṁ na suṇāti, ghānenapi gandhaṁ na ghāyati, jivhāyapi	19	
PA_dn_23:19.22_3	rasaṁ na sāyati, kāyenapi phoṭṭhabbaṁ na phusati, manasāpi dhammaṁ na vijānāti.	19	
PA_dn_23:19.23	Imināpi kho te, rājañña, pariyāyena evaṁ hotu:	19	
PA_dn_23:19.24	‘itipi atthi paro loko, atthi sattā opapātikā, atthi sukatadukkaṭānaṁ kammānaṁ phalaṁ vipāko’”ti.	19	
PA_dn_23:20.1	“Kiñcāpi bhavaṁ kassapo evamāha, atha kho evaṁ me ettha hoti:	20	
PA_dn_23:20.2	‘itipi natthi paro loko, natthi sattā opapātikā, natthi sukatadukkaṭānaṁ kammānaṁ phalaṁ vipāko’”ti.	20	
PA_dn_23:20.3	“Atthi pana, rājañña, pariyāyo …pe…	20	
PA_dn_23:20.4	atthi, bho kassapa, pariyāyo …pe…	20	
PA_dn_23:20.5	yathā kathaṁ viya, rājaññā”ti?	20	
PA_dn_23:20.6	“Idha me, bho kassapa, purisā coraṁ āgucāriṁ gahetvā dassenti:	20	
PA_dn_23:20.7	‘ayaṁ te, bhante, coro āgucārī,	20	
PA_dn_23:20.8	imassa yaṁ icchasi, taṁ daṇḍaṁ paṇehī’ti.	20	
PA_dn_23:20.9	Tyāhaṁ evaṁ vadāmi:	20	
PA_dn_23:20.10	‘tena hi, bho, imassa purisassa chaviṁ chindatha, appeva nāmassa jīvaṁ passeyyāmā’ti.	20	
PA_dn_23:20.11	Te tassa purisassa chaviṁ chindanti.	20	
PA_dn_23:20.12	Nevassa mayaṁ jīvaṁ passāma.	20	
PA_dn_23:20.13	Tyāhaṁ evaṁ vadāmi:	20	
PA_dn_23:20.14	‘tena hi, bho, imassa purisassa cammaṁ chindatha, maṁsaṁ chindatha, nhāruṁ chindatha, aṭṭhiṁ chindatha, aṭṭhimiñjaṁ chindatha, appeva nāmassa jīvaṁ passeyyāmā’ti.	20	
PA_dn_23:20.15	Te tassa purisassa aṭṭhimiñjaṁ chindanti, nevassa mayaṁ jīvaṁ passeyyāma.	20	
PA_dn_23:20.16	Ayampi kho, bho kassapa, pariyāyo, yena me pariyāyena evaṁ hoti:	20	
PA_dn_23:20.17	‘itipi natthi paro loko, natthi sattā opapātikā, natthi sukatadukkaṭānaṁ kammānaṁ phalaṁ vipāko’”ti.	20	
PA_dn_23:21.0	2.10. Aggikajaṭilaupamā	21	
PA_dn_23:21.1	“Tena hi, rājañña, upamaṁ te karissāmi.	21	
PA_dn_23:21.2	Upamāya m’idhekacce viññū purisā bhāsitassa atthaṁ ājānanti.	21	
PA_dn_23:21.3	Bhūtapubbaṁ, rājañña, aññataro aggiko jaṭilo araññāyatane paṇṇakuṭiyā sammati.	21	
PA_dn_23:21.4	Atha kho, rājañña, aññataro janapade sattho vuṭṭhāsi.	21	
PA_dn_23:21.5	Atha kho so sattho tassa aggikassa jaṭilassa assamassa sāmantā ekarattiṁ vasitvā pakkāmi.	21	
PA_dn_23:21.6	Atha kho, rājañña, tassa aggikassa jaṭilassa etadahosi:	21	
PA_dn_23:21.7	‘yannūnāhaṁ yena so satthavāso tenupasaṅkameyyaṁ, appeva nāmettha kiñci upakaraṇaṁ adhigaccheyyan’ti.	21	
PA_dn_23:21.8	Atha kho so aggiko jaṭilo kālasseva vuṭṭhāya yena so satthavāso tenupasaṅkami; upasaṅkamitvā addasa tasmiṁ satthavāse daharaṁ kumāraṁ mandaṁ uttānaseyyakaṁ chaḍḍitaṁ.	21	
PA_dn_23:21.9	Disvānassa etadahosi:	21	
PA_dn_23:21.10	‘na kho me taṁ patirūpaṁ yaṁ me pekkhamānassa manussabhūto kālaṅkareyya;	21	
PA_dn_23:21.11	yannūnāhaṁ imaṁ dārakaṁ assamaṁ netvā āpādeyyaṁ poseyyaṁ vaḍḍheyyan’ti.	21	
PA_dn_23:21.12	Atha kho so aggiko jaṭilo taṁ dārakaṁ assamaṁ netvā āpādesi posesi vaḍḍhesi.	21	
PA_dn_23:21.13	Yadā so dārako dasavassuddesiko vā hoti dvādasavassuddesiko vā, atha kho tassa aggikassa jaṭilassa janapade kañcideva karaṇīyaṁ uppajji.	21	
PA_dn_23:21.14	Atha kho so aggiko jaṭilo taṁ dārakaṁ etadavoca:	21	
PA_dn_23:21.15	‘icchāmahaṁ, tāta, janapadaṁ gantuṁ;	21	
PA_dn_23:21.16	aggiṁ, tāta, paricareyyāsi.	21	
PA_dn_23:21.17	Mā ca te aggi nibbāyi.	21	
PA_dn_23:21.18	Sace ca te aggi nibbāyeyya, ayaṁ vāsī imāni kaṭṭhāni idaṁ araṇisahitaṁ, aggiṁ nibbattetvā aggiṁ paricareyyāsī’ti.	21	
PA_dn_23:21.19	Atha kho so aggiko jaṭilo taṁ dārakaṁ evaṁ anusāsitvā janapadaṁ agamāsi.	21	
PA_dn_23:21.20	Tassa khiḍḍāpasutassa aggi nibbāyi.	21	
PA_dn_23:21.21	Atha kho tassa dārakassa etadahosi:	21	
PA_dn_23:21.22	‘pitā kho maṁ evaṁ avaca:	21	
PA_dn_23:21.23	“aggiṁ, tāta, paricareyyāsi.	21	
PA_dn_23:21.24	Mā ca te aggi nibbāyi.	21	
PA_dn_23:21.25	Sace ca te aggi nibbāyeyya, ayaṁ vāsī imāni kaṭṭhāni idaṁ araṇisahitaṁ, aggiṁ nibbattetvā aggiṁ paricareyyāsī”ti.	21	
PA_dn_23:21.26	Yannūnāhaṁ aggiṁ nibbattetvā aggiṁ paricareyyan’ti.	21	
PA_dn_23:21.27	Atha kho so dārako araṇisahitaṁ vāsiyā tacchi:	21	
PA_dn_23:21.28	‘appeva nāma aggiṁ adhigaccheyyan’ti.	21	
PA_dn_23:21.29	Neva so aggiṁ adhigacchi.	21	
PA_dn_23:21.30_0	Araṇisahitaṁ dvidhā phālesi, tidhā phālesi, catudhā phālesi, pañcadhā phālesi, dasadhā	21	
PA_dn_23:21.30_1	phālesi, satadhā phālesi, sakalikaṁ sakalikaṁ akāsi, sakalikaṁ sakalikaṁ karitvā	21	
PA_dn_23:21.30_2	udukkhale koṭṭesi, udukkhale koṭṭetvā mahāvāte opuni:	21	
PA_dn_23:21.31	‘appeva nāma aggiṁ adhigaccheyyan’ti.	21	
PA_dn_23:21.32	Neva so aggiṁ adhigacchi.	21	
PA_dn_23:21.33	Atha kho so aggiko jaṭilo janapade taṁ karaṇīyaṁ tīretvā yena sako assamo tenupasaṅkami; upasaṅkamitvā taṁ dārakaṁ etadavoca:	21	
PA_dn_23:21.34	‘kacci te, tāta, aggi na nibbuto’ti?	21	
PA_dn_23:21.35	‘Idha me, tāta, khiḍḍāpasutassa aggi nibbāyi.	21	
PA_dn_23:21.36	Tassa me etadahosi:	21	
PA_dn_23:21.37	“pitā kho maṁ evaṁ avaca aggiṁ, tāta, paricareyyāsi.	21	
PA_dn_23:21.38	Mā ca te, tāta, aggi nibbāyi.	21	
PA_dn_23:21.39	Sace ca te aggi nibbāyeyya, ayaṁ vāsī imāni kaṭṭhāni idaṁ araṇisahitaṁ, aggiṁ nibbattetvā aggiṁ paricareyyāsīti.	21	
PA_dn_23:21.40	Yannūnāhaṁ aggiṁ nibbattetvā aggiṁ paricareyyan”ti.	21	
PA_dn_23:21.41	Atha khvāhaṁ, tāta, araṇisahitaṁ vāsiyā tacchiṁ:	21	
PA_dn_23:21.42	“appeva nāma aggiṁ adhigaccheyyan”ti.	21	
PA_dn_23:21.43	Nevāhaṁ aggiṁ adhigacchiṁ.	21	
PA_dn_23:21.44_0	Araṇisahitaṁ dvidhā phālesiṁ, tidhā phālesiṁ, catudhā phālesiṁ, pañcadhā phālesiṁ,	21	
PA_dn_23:21.44_1	dasadhā phālesiṁ, satadhā phālesiṁ, sakalikaṁ sakalikaṁ akāsiṁ, sakalikaṁ sakalikaṁ	21	
PA_dn_23:21.44_2	karitvā udukkhale koṭṭesiṁ, udukkhale koṭṭetvā mahāvāte opuniṁ:	21	
PA_dn_23:21.45	“appeva nāma aggiṁ adhigaccheyyan”ti.	21	
PA_dn_23:21.46	Nevāhaṁ aggiṁ adhigacchin’ti.	21	
PA_dn_23:21.47	Atha kho tassa aggikassa jaṭilassa etadahosi:	21	
PA_dn_23:21.48	‘yāva bālo ayaṁ dārako abyatto, kathañhi nāma ayoniso aggiṁ gavesissatī’ti.	21	
PA_dn_23:21.49	Tassa pekkhamānassa araṇisahitaṁ gahetvā aggiṁ nibbattetvā taṁ dārakaṁ etadavoca:	21	
PA_dn_23:21.50	‘evaṁ kho, tāta, aggi nibbattetabbo.	21	
PA_dn_23:21.51	Na tveva yathā tvaṁ bālo abyatto ayoniso aggiṁ gavesī’ti.	21	
PA_dn_23:21.52	Evameva kho tvaṁ, rājañña, bālo abyatto ayoniso paralokaṁ gavesissasi.	21	
PA_dn_23:21.53	Paṭinissajjetaṁ, rājañña, pāpakaṁ diṭṭhigataṁ; paṭinissajjetaṁ, rājañña, pāpakaṁ diṭṭhigataṁ.	21	
PA_dn_23:21.54	Mā te ahosi dīgharattaṁ ahitāya dukkhāyā”ti.	21	
PA_dn_23:22.1	“Kiñcāpi bhavaṁ kassapo evamāha, atha kho nevāhaṁ sakkomi idaṁ pāpakaṁ diṭṭhigataṁ paṭinissajjituṁ.	22	
PA_dn_23:22.2	Rājāpi maṁ pasenadi kosalo jānāti tirorājānopi:	22	
PA_dn_23:22.3	‘pāyāsi rājañño evaṁvādī evaṁdiṭṭhī:	22	
PA_dn_23:22.4	“itipi natthi paro loko, natthi sattā opapātikā, natthi sukatadukkaṭānaṁ kammānaṁ phalaṁ vipāko”’ti.	22	
PA_dn_23:22.5	Sacāhaṁ, bho kassapa, idaṁ pāpakaṁ diṭṭhigataṁ paṭinissajjissāmi, bhavissanti me vattāro:	22	
PA_dn_23:22.6	‘yāva bālo pāyāsi rājañño abyatto duggahitagāhī’ti.	22	
PA_dn_23:22.7	Kopenapi naṁ harissāmi, makkhenapi naṁ harissāmi, palāsenapi naṁ harissāmī”ti.	22	
PA_dn_23:23.0	2.11. Dvesatthavāhaupamā	23	
PA_dn_23:23.1	“Tena hi, rājañña, upamaṁ te karissāmi.	23	
PA_dn_23:23.2	Upamāya m’idhekacce viññū purisā bhāsitassa atthaṁ ājānanti.	23	
PA_dn_23:23.3	Bhūtapubbaṁ, rājañña, mahāsakaṭasattho sakaṭasahassaṁ puratthimā janapadā pacchimaṁ janapadaṁ agamāsi.	23	
PA_dn_23:23.4	So yena yena gacchi, khippaṁyeva pariyādiyati tiṇakaṭṭhodakaṁ haritakapaṇṇaṁ.	23	
PA_dn_23:23.5	Tasmiṁ kho pana satthe dve satthavāhā ahesuṁ eko pañcannaṁ sakaṭasatānaṁ, eko pañcannaṁ sakaṭasatānaṁ.	23	
PA_dn_23:23.6	Atha kho tesaṁ satthavāhānaṁ etadahosi:	23	
PA_dn_23:23.7	‘ayaṁ kho mahāsakaṭasattho sakaṭasahassaṁ;	23	
PA_dn_23:23.8	te mayaṁ yena yena gacchāma, khippameva pariyādiyati tiṇakaṭṭhodakaṁ haritakapaṇṇaṁ.	23	
PA_dn_23:23.9	Yannūna mayaṁ imaṁ satthaṁ dvidhā vibhajeyyāma—	23	
PA_dn_23:23.10	ekato pañca sakaṭasatāni ekato pañca sakaṭasatānī’ti.	23	
PA_dn_23:23.11	Te taṁ satthaṁ dvidhā vibhajiṁsu ekato pañca sakaṭasatāni, ekato pañca sakaṭasatāni.	23	
PA_dn_23:23.12	Eko satthavāho bahuṁ tiṇañca kaṭṭhañca udakañca āropetvā satthaṁ payāpesi.	23	
PA_dn_23:23.13_0	Dvīhatīhapayāto kho pana so sattho addasa purisaṁ kāḷaṁ lohitakkhaṁ sannaddhakalāpaṁ	23	
PA_dn_23:23.13_1	kumudamāliṁ allavatthaṁ allakesaṁ kaddamamakkhitehi cakkehi bhadrena rathena paṭipathaṁ	23	
PA_dn_23:23.13_2	āgacchantaṁ, disvā etadavoca:	23	
PA_dn_23:23.14	‘kuto, bho, āgacchasī’ti?	23	
PA_dn_23:23.15	‘Amukamhā janapadā’ti.	23	
PA_dn_23:23.16	‘Kuhiṁ gamissasī’ti?	23	
PA_dn_23:23.17	‘Amukaṁ nāma janapadan’ti.	23	
PA_dn_23:23.18	‘Kacci, bho, purato kantāre mahāmegho abhippavuṭṭho’ti?	23	
PA_dn_23:23.19	‘Evaṁ, bho, purato kantāre mahāmegho abhippavuṭṭho, āsittodakāni vaṭumāni, bahu tiṇañca kaṭṭhañca udakañca.	23	
PA_dn_23:23.20	Chaḍḍetha, bho, purāṇāni tiṇāni kaṭṭhāni udakāni, lahubhārehi sakaṭehi sīghaṁ sīghaṁ gacchatha, mā yoggāni kilamitthā’ti.	23	
PA_dn_23:23.21	Atha kho so satthavāho satthike āmantesi:	23	
PA_dn_23:23.22	‘ayaṁ, bho, puriso evamāha:	23	
PA_dn_23:23.23	“purato kantāre mahāmegho abhippavuṭṭho, āsittodakāni vaṭumāni, bahu tiṇañca kaṭṭhañca udakañca.	23	
PA_dn_23:23.24	Chaḍḍetha, bho, purāṇāni tiṇāni kaṭṭhāni udakāni, lahubhārehi sakaṭehi sīghaṁ sīghaṁ gacchatha, mā yoggāni kilamitthā”ti.	23	
PA_dn_23:23.25	Chaḍḍetha, bho, purāṇāni tiṇāni kaṭṭhāni udakāni, lahubhārehi sakaṭehi satthaṁ payāpethā’ti.	23	
PA_dn_23:23.26	‘Evaṁ, bho’ti kho te satthikā tassa satthavāhassa paṭissutvā chaḍḍetvā purāṇāni tiṇāni kaṭṭhāni udakāni lahubhārehi sakaṭehi satthaṁ payāpesuṁ.	23	
PA_dn_23:23.27	Te paṭhamepi satthavāse na addasaṁsu tiṇaṁ vā kaṭṭhaṁ vā udakaṁ vā.	23	
PA_dn_23:23.28	Dutiyepi satthavāse …	23	
PA_dn_23:23.29	tatiyepi satthavāse …	23	
PA_dn_23:23.30	catutthepi satthavāse …	23	
PA_dn_23:23.31	pañcamepi satthavāse …	23	
PA_dn_23:23.32	chaṭṭhepi satthavāse …	23	
PA_dn_23:23.33	sattamepi satthavāse na addasaṁsu tiṇaṁ vā kaṭṭhaṁ vā udakaṁ vā.	23	
PA_dn_23:23.34	Sabbeva anayabyasanaṁ āpajjiṁsu.	23	
PA_dn_23:23.35	Ye ca tasmiṁ satthe ahesuṁ manussā vā pasū vā, sabbe so yakkho amanusso bhakkhesi.	23	
PA_dn_23:23.36	Aṭṭhikāneva sesāni.	23	
PA_dn_23:23.37	Yadā aññāsi dutiyo satthavāho:	23	
PA_dn_23:23.38	‘bahunikkhanto kho, bho, dāni so sattho’ti bahuṁ tiṇañca kaṭṭhañca udakañca āropetvā satthaṁ payāpesi.	23	
PA_dn_23:23.39_0	Dvīhatīhapayāto kho pana so sattho addasa purisaṁ kāḷaṁ lohitakkhaṁ sannaddhakalāpaṁ	23	
PA_dn_23:23.39_1	kumudamāliṁ allavatthaṁ allakesaṁ kaddamamakkhitehi cakkehi bhadrena rathena paṭipathaṁ	23	
PA_dn_23:23.39_2	āgacchantaṁ, disvā etadavoca:	23	
PA_dn_23:23.40	‘kuto, bho, āgacchasī’ti?	23	
PA_dn_23:23.41	‘Amukamhā janapadā’ti.	23	
PA_dn_23:23.42	‘Kuhiṁ gamissasī’ti?	23	
PA_dn_23:23.43	‘Amukaṁ nāma janapadan’ti.	23	
PA_dn_23:23.44	‘Kacci, bho, purato kantāre mahāmegho abhippavuṭṭho’ti?	23	
PA_dn_23:23.45	‘Evaṁ, bho, purato kantāre mahāmegho abhippavuṭṭho. Āsittodakāni vaṭumāni, bahu tiṇañca kaṭṭhañca udakañca.	23	
PA_dn_23:23.46	Chaḍḍetha, bho, purāṇāni tiṇāni kaṭṭhāni udakāni, lahubhārehi sakaṭehi sīghaṁ sīghaṁ gacchatha, mā yoggāni kilamitthā’ti.	23	
PA_dn_23:23.47	Atha kho so satthavāho satthike āmantesi:	23	
PA_dn_23:23.48	‘ayaṁ, bho, puriso evamāha:	23	
PA_dn_23:23.49	“purato kantāre mahāmegho abhippavuṭṭho, āsittodakāni vaṭumāni, bahu tiṇañca kaṭṭhañca udakañca.	23	
PA_dn_23:23.50	Chaḍḍetha, bho, purāṇāni tiṇāni kaṭṭhāni udakāni, lahubhārehi sakaṭehi sīghaṁ sīghaṁ gacchatha; mā yoggāni kilamitthā”ti.	23	
PA_dn_23:23.51	Ayaṁ bho puriso neva amhākaṁ mitto, na ñātisālohito, kathaṁ mayaṁ imassa saddhāya gamissāma.	23	
PA_dn_23:23.52	Na vo chaḍḍetabbāni purāṇāni tiṇāni kaṭṭhāni udakāni, yathābhatena bhaṇḍena satthaṁ payāpetha.	23	
PA_dn_23:23.53	Na no purāṇaṁ chaḍḍessāmā’ti.	23	
PA_dn_23:23.54	‘Evaṁ, bho’ti kho te satthikā tassa satthavāhassa paṭissutvā yathābhatena bhaṇḍena satthaṁ payāpesuṁ.	23	
PA_dn_23:23.55	Te paṭhamepi satthavāse na addasaṁsu tiṇaṁ vā kaṭṭhaṁ vā udakaṁ vā.	23	
PA_dn_23:23.56	Dutiyepi satthavāse …	23	
PA_dn_23:23.57	tatiyepi satthavāse …	23	
PA_dn_23:23.58	catutthepi satthavāse …	23	
PA_dn_23:23.59	pañcamepi satthavāse …	23	
PA_dn_23:23.60	chaṭṭhepi satthavāse …	23	
PA_dn_23:23.61	sattamepi satthavāse na addasaṁsu tiṇaṁ vā kaṭṭhaṁ vā udakaṁ vā.	23	
PA_dn_23:23.62	Tañca satthaṁ addasaṁsu anayabyasanaṁ āpannaṁ.	23	
PA_dn_23:23.63	Ye ca tasmiṁ satthepi ahesuṁ manussā vā pasū vā, tesañca aṭṭhikāneva addasaṁsu tena yakkhena amanussena bhakkhitānaṁ.	23	
PA_dn_23:23.64	Atha kho so satthavāho satthike āmantesi:	23	
PA_dn_23:23.65	‘ayaṁ kho, bho, sattho anayabyasanaṁ āpanno, yathā taṁ tena bālena satthavāhena pariṇāyakena.	23	
PA_dn_23:23.66	Tena hi, bho, yānamhākaṁ satthe appasārāni paṇiyāni, tāni chaḍḍetvā, yāni imasmiṁ satthe mahāsārāni paṇiyāni, tāni ādiyathā’ti.	23	
PA_dn_23:23.67_0	‘Evaṁ, bho’ti kho te satthikā tassa satthavāhassa paṭissutvā yāni sakasmiṁ satthe	23	
PA_dn_23:23.67_1	appasārāni paṇiyāni, tāni chaḍḍetvā yāni tasmiṁ satthe mahāsārāni paṇiyāni, tāni	23	
PA_dn_23:23.67_2	ādiyitvā sotthinā taṁ kantāraṁ nitthariṁsu, yathā taṁ paṇḍitena satthavāhena pariṇāyakena.	23	
PA_dn_23:23.68	Evameva kho tvaṁ, rājañña, bālo abyatto anayabyasanaṁ āpajjissasi ayoniso paralokaṁ gavesanto, seyyathāpi so purimo satthavāho.	23	
PA_dn_23:23.69	Yepi tava sotabbaṁ saddhātabbaṁ maññissanti, tepi anayabyasanaṁ āpajjissanti, seyyathāpi te satthikā.	23	
PA_dn_23:23.70	Paṭinissajjetaṁ, rājañña, pāpakaṁ diṭṭhigataṁ; paṭinissajjetaṁ, rājañña, pāpakaṁ diṭṭhigataṁ.	23	
PA_dn_23:23.71	Mā te ahosi dīgharattaṁ ahitāya dukkhāyā”ti.	23	
PA_dn_23:24.1	“Kiñcāpi bhavaṁ kassapo evamāha, atha kho nevāhaṁ sakkomi idaṁ pāpakaṁ diṭṭhigataṁ paṭinissajjituṁ.	24	
PA_dn_23:24.2	Rājāpi maṁ pasenadi kosalo jānāti tirorājānopi: ‘pāyāsi rājañño evaṁvādī evaṁdiṭṭhī:	24	
PA_dn_23:24.3	“itipi natthi paro loko …pe… vipāko”’ti.	24	
PA_dn_23:24.4	Sacāhaṁ, bho kassapa, idaṁ pāpakaṁ diṭṭhigataṁ paṭinissajjissāmi, bhavissanti me vattāro:	24	
PA_dn_23:24.5	‘yāva bālo pāyāsi rājañño, abyatto duggahitagāhī’ti.	24	
PA_dn_23:24.6	Kopenapi naṁ harissāmi, makkhenapi naṁ harissāmi, palāsenapi naṁ harissāmī”ti.	24	
PA_dn_23:25.0	2.12. Gūthabhārikaupamā	25	
PA_dn_23:25.1	“Tena hi, rājañña, upamaṁ te karissāmi.	25	
PA_dn_23:25.2	Upamāya m’idhekacce viññū purisā bhāsitassa atthaṁ ājānanti.	25	
PA_dn_23:25.3	Bhūtapubbaṁ, rājañña, aññataro sūkaraposako puriso sakamhā gāmā aññaṁ gāmaṁ agamāsi.	25	
PA_dn_23:25.4	Tattha addasa pahūtaṁ sukkhagūthaṁ chaḍḍitaṁ.	25	
PA_dn_23:25.5	Disvānassa etadahosi:	25	
PA_dn_23:25.6	‘ayaṁ kho pahūto sukkhagūtho chaḍḍito, mama ca sūkarabhattaṁ;	25	
PA_dn_23:25.7	yannūnāhaṁ ito sukkhagūthaṁ hareyyan’ti.	25	
PA_dn_23:25.8	So uttarāsaṅgaṁ pattharitvā pahūtaṁ sukkhagūthaṁ ākiritvā bhaṇḍikaṁ bandhitvā sīse ubbāhetvā agamāsi.	25	
PA_dn_23:25.9	Tassa antarāmagge mahāakālamegho pāvassi.	25	
PA_dn_23:25.10	So uggharantaṁ paggharantaṁ yāva agganakhā gūthena makkhito gūthabhāraṁ ādāya agamāsi.	25	
PA_dn_23:25.11	Tamenaṁ manussā disvā evamāhaṁsu:	25	
PA_dn_23:25.12	‘kacci no tvaṁ, bhaṇe, ummatto, kacci viceto, kathañhi nāma uggharantaṁ paggharantaṁ yāva agganakhā gūthena makkhito gūthabhāraṁ harissasī’ti.	25	
PA_dn_23:25.13	‘Tumhe khvettha, bhaṇe, ummattā, tumhe vicetā, tathā hi pana me sūkarabhattan’ti.	25	
PA_dn_23:25.14	Evameva kho tvaṁ, rājañña, gūthabhārikūpamo maññe paṭibhāsi.	25	
PA_dn_23:25.15	Paṭinissajjetaṁ, rājañña, pāpakaṁ diṭṭhigataṁ; paṭinissajjetaṁ, rājañña, pāpakaṁ diṭṭhigataṁ.	25	
PA_dn_23:25.16	Mā te ahosi dīgharattaṁ ahitāya dukkhāyā”ti.	25	
PA_dn_23:26.1	“Kiñcāpi bhavaṁ kassapo evamāha, atha kho nevāhaṁ sakkomi idaṁ pāpakaṁ diṭṭhigataṁ paṭinissajjituṁ.	26	
PA_dn_23:26.2	Rājāpi maṁ pasenadi kosalo jānāti tirorājānopi:	26	
PA_dn_23:26.3	‘pāyāsi rājañño evaṁvādī evaṁdiṭṭhī:	26	
PA_dn_23:26.4	“itipi natthi paro loko …pe… vipāko”’ti.	26	
PA_dn_23:26.5	Sacāhaṁ, bho kassapa, idaṁ pāpakaṁ diṭṭhigataṁ paṭinissajjissāmi, bhavissanti me vattāro:	26	
PA_dn_23:26.6	‘yāva bālo pāyāsi rājañño abyatto duggahitagāhī’ti.	26	
PA_dn_23:26.7	Kopenapi naṁ harissāmi, makkhenapi naṁ harissāmi, palāsenapi naṁ harissāmī”ti.	26	
PA_dn_23:27.0	2.13. Akkhadhuttakaupamā	27	
PA_dn_23:27.1	“Tena hi, rājañña, upamaṁ te karissāmi,	27	
PA_dn_23:27.2	upamāya m’idhekacce viññū purisā bhāsitassa atthaṁ ājānanti.	27	
PA_dn_23:27.3	Bhūtapubbaṁ, rājañña, dve akkhadhuttā akkhehi dibbiṁsu.	27	
PA_dn_23:27.4	Eko akkhadhutto āgatāgataṁ kaliṁ gilati.	27	
PA_dn_23:27.5	Addasā kho dutiyo akkhadhutto taṁ akkhadhuttaṁ āgatāgataṁ kaliṁ gilantaṁ, disvā taṁ akkhadhuttaṁ etadavoca:	27	
PA_dn_23:27.6	‘tvaṁ kho, samma, ekantikena jināsi, dehi me, samma, akkhe pajohissāmī’ti.	27	
PA_dn_23:27.7	‘Evaṁ, sammā’ti kho so akkhadhutto tassa akkhadhuttassa akkhe pādāsi.	27	
PA_dn_23:27.8	Atha kho so akkhadhutto akkhe visena paribhāvetvā taṁ akkhadhuttaṁ etadavoca:	27	
PA_dn_23:27.9	‘ehi kho, samma, akkhehi dibbissāmā’ti.	27	
PA_dn_23:27.10	‘Evaṁ, sammā’ti kho so akkhadhutto tassa akkhadhuttassa paccassosi.	27	
PA_dn_23:27.11	Dutiyampi kho te akkhadhuttā akkhehi dibbiṁsu.	27	
PA_dn_23:27.12	Dutiyampi kho so akkhadhutto āgatāgataṁ kaliṁ gilati.	27	
PA_dn_23:27.13	Addasā kho dutiyo akkhadhutto taṁ akkhadhuttaṁ dutiyampi āgatāgataṁ kaliṁ gilantaṁ, disvā taṁ akkhadhuttaṁ etadavoca:	27	
PA_dn_23:27.14	‘Littaṁ paramena tejasā,	27	
PA_dn_23:27.15	Gilamakkhaṁ puriso na bujjhati;	27	
PA_dn_23:27.16	Gila re gila pāpadhuttaka,	27	
PA_dn_23:27.17	Pacchā te kaṭukaṁ bhavissatī’ti.	27	
PA_dn_23:27.18	Evameva kho tvaṁ, rājañña, akkhadhuttakūpamo maññe paṭibhāsi.	27	
PA_dn_23:27.19	Paṭinissajjetaṁ, rājañña, pāpakaṁ diṭṭhigataṁ; paṭinissajjetaṁ, rājañña, pāpakaṁ diṭṭhigataṁ.	27	
PA_dn_23:27.20	Mā te ahosi dīgharattaṁ ahitāya dukkhāyā”ti.	27	
PA_dn_23:28.1	“Kiñcāpi bhavaṁ kassapo evamāha, atha kho nevāhaṁ sakkomi idaṁ pāpakaṁ diṭṭhigataṁ paṭinissajjituṁ.	28	
PA_dn_23:28.2	Rājāpi maṁ pasenadi kosalo jānāti tirorājānopi:	28	
PA_dn_23:28.3	‘pāyāsi rājañño evaṁvādī evaṁdiṭṭhī:	28	
PA_dn_23:28.4	“itipi natthi paro loko …pe… vipāko”’ti.	28	
PA_dn_23:28.5	Sacāhaṁ, bho kassapa, idaṁ pāpakaṁ diṭṭhigataṁ paṭinissajjissāmi, bhavissanti me vattāro:	28	
PA_dn_23:28.6	‘yāva bālo pāyāsi rājañño abyatto duggahitagāhī’ti.	28	
PA_dn_23:28.7	Kopenapi naṁ harissāmi, makkhenapi naṁ harissāmi, palāsenapi naṁ harissāmī”ti.	28	
PA_dn_23:29.0	2.14. Sāṇabhārikaupamā	29	
PA_dn_23:29.1	“Tena hi, rājañña, upamaṁ te karissāmi,	29	
PA_dn_23:29.2	upamāya m’idhekacce viññū purisā bhāsitassa atthaṁ ājānanti.	29	
PA_dn_23:29.3	Bhūtapubbaṁ, rājañña, aññataro janapado vuṭṭhāsi.	29	
PA_dn_23:29.4	Atha kho sahāyako sahāyakaṁ āmantesi:	29	
PA_dn_23:29.5	‘āyāma, samma, yena so janapado tenupasaṅkamissāma, appeva nāmettha kiñci dhanaṁ adhigaccheyyāmā’ti.	29	
PA_dn_23:29.6	‘Evaṁ, sammā’ti kho sahāyako sahāyakassa paccassosi.	29	
PA_dn_23:29.7	Te yena so janapado, yena aññataraṁ gāmapaṭṭaṁ tenupasaṅkamiṁsu, tattha addasaṁsu pahūtaṁ sāṇaṁ chaḍḍitaṁ, disvā sahāyako sahāyakaṁ āmantesi:	29	
PA_dn_23:29.8	‘idaṁ kho, samma, pahūtaṁ sāṇaṁ chaḍḍitaṁ, tena hi, samma, tvañca sāṇabhāraṁ bandha, ahañca sāṇabhāraṁ bandhissāmi, ubho sāṇabhāraṁ ādāya gamissāmā’ti.	29	
PA_dn_23:29.9	‘Evaṁ, sammā’ti kho sahāyako sahāyakassa paṭissutvā sāṇabhāraṁ bandhitvā te ubho sāṇabhāraṁ ādāya yena aññataraṁ gāmapaṭṭaṁ tenupasaṅkamiṁsu.	29	
PA_dn_23:29.10	Tattha addasaṁsu pahūtaṁ sāṇasuttaṁ chaḍḍitaṁ, disvā sahāyako sahāyakaṁ āmantesi:	29	
PA_dn_23:29.11	‘yassa kho, samma, atthāya iccheyyāma sāṇaṁ, idaṁ pahūtaṁ sāṇasuttaṁ chaḍḍitaṁ.	29	
PA_dn_23:29.12	Tena hi, samma, tvañca sāṇabhāraṁ chaḍḍehi, ahañca sāṇabhāraṁ chaḍḍessāmi, ubho sāṇasuttabhāraṁ ādāya gamissāmā’ti.	29	
PA_dn_23:29.13	‘Ayaṁ kho me, samma, sāṇabhāro dūrābhato ca susannaddho ca, alaṁ me, tvaṁ pajānāhī’ti.	29	
PA_dn_23:29.14	Atha kho so sahāyako sāṇabhāraṁ chaḍḍetvā sāṇasuttabhāraṁ ādiyi.	29	
PA_dn_23:29.15	Te yena aññataraṁ gāmapaṭṭaṁ tenupasaṅkamiṁsu.	29	
PA_dn_23:29.16	Tattha addasaṁsu pahūtā sāṇiyo chaḍḍitā, disvā sahāyako sahāyakaṁ āmantesi:	29	
PA_dn_23:29.17	‘yassa kho, samma, atthāya iccheyyāma sāṇaṁ vā sāṇasuttaṁ vā, imā pahūtā sāṇiyo chaḍḍitā.	29	
PA_dn_23:29.18	Tena hi, samma, tvañca sāṇabhāraṁ chaḍḍehi, ahañca sāṇasuttabhāraṁ chaḍḍessāmi, ubho sāṇibhāraṁ ādāya gamissāmā’ti.	29	
PA_dn_23:29.19	‘Ayaṁ kho me, samma, sāṇabhāro dūrābhato ca susannaddho ca, alaṁ me, tvaṁ pajānāhī’ti.	29	
PA_dn_23:29.20	Atha kho so sahāyako sāṇasuttabhāraṁ chaḍḍetvā sāṇibhāraṁ ādiyi.	29	
PA_dn_23:29.21	Te yena aññataraṁ gāmapaṭṭaṁ tenupasaṅkamiṁsu.	29	
PA_dn_23:29.22	Tattha addasaṁsu pahūtaṁ khomaṁ chaḍḍitaṁ, disvā …pe…	29	
PA_dn_23:29.23	pahūtaṁ khomasuttaṁ chaḍḍitaṁ, disvā …	29	
PA_dn_23:29.24	pahūtaṁ khomadussaṁ chaḍḍitaṁ, disvā …	29	
PA_dn_23:29.25	pahūtaṁ kappāsaṁ chaḍḍitaṁ, disvā …	29	
PA_dn_23:29.26	pahūtaṁ kappāsikasuttaṁ chaḍḍitaṁ, disvā …	29	
PA_dn_23:29.27	pahūtaṁ kappāsikadussaṁ chaḍḍitaṁ, disvā …	29	
PA_dn_23:29.28	pahūtaṁ ayaṁ chaḍḍitaṁ, disvā …	29	
PA_dn_23:29.29	pahūtaṁ lohaṁ chaḍḍitaṁ, disvā …	29	
PA_dn_23:29.30	pahūtaṁ tipuṁ chaḍḍitaṁ, disvā …	29	
PA_dn_23:29.31	pahūtaṁ sīsaṁ chaḍḍitaṁ, disvā …	29	
PA_dn_23:29.32	pahūtaṁ sajjhaṁ chaḍḍitaṁ, disvā …	29	
PA_dn_23:29.33	pahūtaṁ suvaṇṇaṁ chaḍḍitaṁ, disvā sahāyako sahāyakaṁ āmantesi:	29	
PA_dn_23:29.34_0	‘yassa kho, samma, atthāya iccheyyāma sāṇaṁ vā sāṇasuttaṁ vā sāṇiyo vā khomaṁ vā	29	
PA_dn_23:29.34_1	khomasuttaṁ vā khomadussaṁ vā kappāsaṁ vā kappāsikasuttaṁ vā kappāsikadussaṁ vā ayaṁ	29	
PA_dn_23:29.34_2	vā lohaṁ vā tipuṁ vā sīsaṁ vā sajjhaṁ vā, idaṁ pahūtaṁ suvaṇṇaṁ chaḍḍitaṁ.	29	
PA_dn_23:29.35	Tena hi, samma, tvañca sāṇabhāraṁ chaḍḍehi, ahañca sajjhabhāraṁ chaḍḍessāmi, ubho suvaṇṇabhāraṁ ādāya gamissāmā’ti.	29	
PA_dn_23:29.36	‘Ayaṁ kho me, samma, sāṇabhāro dūrābhato ca susannaddho ca, alaṁ me tvaṁ pajānāhī’ti.	29	
PA_dn_23:29.37	Atha kho so sahāyako sajjhabhāraṁ chaḍḍetvā suvaṇṇabhāraṁ ādiyi.	29	
PA_dn_23:29.38	Te yena sako gāmo tenupasaṅkamiṁsu.	29	
PA_dn_23:29.39_0	Tattha yo so sahāyako sāṇabhāraṁ ādāya agamāsi, tassa neva mātāpitaro abhinandiṁsu,	29	
PA_dn_23:29.39_1	na puttadārā abhinandiṁsu, na mittāmaccā abhinandiṁsu, na ca tatonidānaṁ sukhaṁ somanassaṁ adhigacchi.	29	
PA_dn_23:29.40	Yo pana so sahāyako suvaṇṇabhāraṁ ādāya agamāsi, tassa mātāpitaropi abhinandiṁsu, puttadārāpi abhinandiṁsu, mittāmaccāpi abhinandiṁsu, tatonidānañca sukhaṁ somanassaṁ adhigacchi.	29	
PA_dn_23:29.41	Evameva kho tvaṁ, rājañña, sāṇabhārikūpamo maññe paṭibhāsi.	29	
PA_dn_23:29.42	Paṭinissajjetaṁ, rājañña, pāpakaṁ diṭṭhigataṁ; paṭinissajjetaṁ, rājañña, pāpakaṁ diṭṭhigataṁ.	29	
PA_dn_23:29.43	Mā te ahosi dīgharattaṁ ahitāya dukkhāyā”ti.	29	
PA_dn_23:30.0	3. Saraṇagamana	30	
PA_dn_23:30.1	“Purimeneva ahaṁ opammena bhoto kassapassa attamano abhiraddho.	30	
PA_dn_23:30.2	Api cāhaṁ imāni vicitrāni pañhāpaṭibhānāni sotukāmo evāhaṁ bhavantaṁ kassapaṁ paccanīkaṁ kātabbaṁ amaññissaṁ.	30	
PA_dn_23:30.3	Abhikkantaṁ, bho kassapa, abhikkantaṁ, bho kassapa.	30	
PA_dn_23:30.4_0	Seyyathāpi, bho kassapa, nikkujjitaṁ vā ukkujjeyya, paṭicchannaṁ vā vivareyya, mūḷhassa	30	
PA_dn_23:30.4_1	vā maggaṁ ācikkheyya, andhakāre vā telapajjotaṁ dhāreyya: ‘cakkhumanto rūpāni dakkhantī’ti;	30	
PA_dn_23:30.4_2	evamevaṁ bhotā kassapena anekapariyāyena dhammo pakāsito.	30	
PA_dn_23:30.5	Esāhaṁ, bho kassapa, taṁ bhavantaṁ gotamaṁ saraṇaṁ gacchāmi, dhammañca, bhikkhusaṅghañca.	30	
PA_dn_23:30.6	Upāsakaṁ maṁ bhavaṁ kassapo dhāretu ajjatagge pāṇupetaṁ saraṇaṁ gataṁ.	30	
PA_dn_23:30.7	Icchāmi cāhaṁ, bho kassapa, mahāyaññaṁ yajituṁ, anusāsatu maṁ bhavaṁ kassapo, yaṁ mamassa dīgharattaṁ hitāya sukhāyā”ti.	30	
PA_dn_23:31.0	4. Yaññakathā	31	
PA_dn_23:31.1_0	“Yathārūpe kho, rājañña, yaññe gāvo vā haññanti ajeḷakā vā haññanti, kukkuṭasūkarā	31	
PA_dn_23:31.1_1	vā haññanti, vividhā vā pāṇā saṅghātaṁ āpajjanti, paṭiggāhakā ca honti micchādiṭṭhī	31	
PA_dn_23:31.1_2	micchāsaṅkappā micchāvācā micchākammantā micchāājīvā micchāvāyāmā micchāsatī micchāsamādhī,	31	
PA_dn_23:31.1_3	evarūpo kho, rājañña, yañño na mahapphalo hoti na mahānisaṁso na mahājutiko na mahāvipphāro.	31	
PA_dn_23:31.2	Seyyathāpi, rājañña, kassako bījanaṅgalaṁ ādāya vanaṁ paviseyya.	31	
PA_dn_23:31.3	So tattha dukkhette dubbhūme avihatakhāṇukaṇṭake bījāni patiṭṭhāpeyya khaṇḍāni pūtīni vātātapahatāni asāradāni asukhasayitāni.	31	
PA_dn_23:31.4	Devo ca na kālena kālaṁ sammādhāraṁ anuppaveccheyya.	31	
PA_dn_23:31.5	Api nu tāni bījāni vuddhiṁ virūḷhiṁ vepullaṁ āpajjeyyuṁ, kassako vā vipulaṁ phalaṁ adhigaccheyyā”ti?	31	
PA_dn_23:31.6	“No hidaṁ, bho kassapa”.	31	
PA_dn_23:31.7_0	“Evameva kho, rājañña, yathārūpe yaññe gāvo vā haññanti, ajeḷakā vā haññanti, kukkuṭasūkarā	31	
PA_dn_23:31.7_1	vā haññanti, vividhā vā pāṇā saṅghātaṁ āpajjanti, paṭiggāhakā ca honti micchādiṭṭhī	31	
PA_dn_23:31.7_2	micchāsaṅkappā micchāvācā micchākammantā micchāājīvā micchāvāyāmā micchāsatī micchāsamādhī,	31	
PA_dn_23:31.7_3	evarūpo kho, rājañña, yañño na mahapphalo hoti na mahānisaṁso na mahājutiko na mahāvipphāro.	31	
PA_dn_23:31.8_0	Yathārūpe ca kho, rājañña, yaññe neva gāvo haññanti, na ajeḷakā haññanti, na kukkuṭasūkarā	31	
PA_dn_23:31.8_1	haññanti, na vividhā vā pāṇā saṅghātaṁ āpajjanti, paṭiggāhakā ca honti sammādiṭṭhī	31	
PA_dn_23:31.8_2	sammāsaṅkappā sammāvācā sammākammantā sammāājīvā sammāvāyāmā sammāsatī sammāsamādhī,	31	
PA_dn_23:31.8_3	evarūpo kho, rājañña, yañño mahapphalo hoti mahānisaṁso mahājutiko mahāvipphāro.	31	
PA_dn_23:31.9	Seyyathāpi, rājañña, kassako bījanaṅgalaṁ ādāya vanaṁ paviseyya.	31	
PA_dn_23:31.10	So tattha sukhette subhūme suvihatakhāṇukaṇṭake bījāni patiṭṭhapeyya akhaṇḍāni apūtīni avātātapahatāni sāradāni sukhasayitāni.	31	
PA_dn_23:31.11	Devo ca kālena kālaṁ sammādhāraṁ anuppaveccheyya.	31	
PA_dn_23:31.12	Api nu tāni bījāni vuddhiṁ virūḷhiṁ vepullaṁ āpajjeyyuṁ, kassako vā vipulaṁ phalaṁ adhigaccheyyā”ti?	31	
PA_dn_23:31.13	“Evaṁ, bho kassapa”.	31	
PA_dn_23:31.14_0	“Evameva kho, rājañña, yathārūpe yaññe neva gāvo haññanti, na ajeḷakā haññanti, na	31	
PA_dn_23:31.14_1	kukkuṭasūkarā haññanti, na vividhā vā pāṇā saṅghātaṁ āpajjanti, paṭiggāhakā ca honti	31	
PA_dn_23:31.14_2	sammādiṭṭhī sammāsaṅkappā sammāvācā sammākammantā sammāājīvā sammāvāyāmā sammāsatī	31	
PA_dn_23:31.14_3	sammāsamādhī, evarūpo kho, rājañña, yañño mahapphalo hoti mahānisaṁso mahājutiko mahāvipphāro”ti.	31	
PA_dn_23:32.0	5. Uttaramāṇavavatthu	32	
PA_dn_23:32.1	Atha kho pāyāsi rājañño dānaṁ paṭṭhapesi samaṇabrāhmaṇakapaṇaddhikavaṇibbakayācakānaṁ.	32	
PA_dn_23:32.2	Tasmiṁ kho pana dāne evarūpaṁ bhojanaṁ dīyati kaṇājakaṁ bilaṅgadutiyaṁ, dhorakāni ca vatthāni guḷavālakāni.	32	
PA_dn_23:32.3	Tasmiṁ kho pana dāne uttaro nāma māṇavo vāvaṭo ahosi.	32	
PA_dn_23:32.4	So dānaṁ datvā evaṁ anuddisati:	32	
PA_dn_23:32.5	“imināhaṁ dānena pāyāsiṁ rājaññameva imasmiṁ loke samāgacchiṁ, mā parasmin”ti.	32	
PA_dn_23:32.6	Assosi kho pāyāsi rājañño:	32	
PA_dn_23:32.7	“uttaro kira māṇavo dānaṁ datvā evaṁ anuddisati:	32	
PA_dn_23:32.8	‘imināhaṁ dānena pāyāsiṁ rājaññameva imasmiṁ loke samāgacchiṁ, mā parasmin’”ti.	32	
PA_dn_23:32.9	Atha kho pāyāsi rājañño uttaraṁ māṇavaṁ āmantāpetvā etadavoca:	32	
PA_dn_23:32.10	“saccaṁ kira tvaṁ, tāta uttara, dānaṁ datvā evaṁ anuddisasi:	32	
PA_dn_23:32.11	‘imināhaṁ dānena pāyāsiṁ rājaññameva imasmiṁ loke samāgacchiṁ, mā parasmin’”ti?	32	
PA_dn_23:32.12	“Evaṁ, bho”.	32	
PA_dn_23:32.13	“Kissa pana tvaṁ, tāta uttara, dānaṁ datvā evaṁ anuddisasi:	32	
PA_dn_23:32.14	‘imināhaṁ dānena pāyāsiṁ rājaññameva imasmiṁ loke samāgacchiṁ, mā parasmin’ti?	32	
PA_dn_23:32.15	Nanu mayaṁ, tāta uttara, puññatthikā dānasseva phalaṁ pāṭikaṅkhino”ti?	32	
PA_dn_23:32.16_0	“Bhoto kho dāne evarūpaṁ bhojanaṁ dīyati kaṇājakaṁ bilaṅgadutiyaṁ, yaṁ bhavaṁ pādāpi	32	
PA_dn_23:32.16_1	na iccheyya samphusituṁ, kuto bhuñjituṁ, dhorakāni ca vatthāni guḷavālakāni, yāni	32	
PA_dn_23:32.16_2	bhavaṁ pādāpi na iccheyya samphusituṁ, kuto paridahituṁ.	32	
PA_dn_23:32.17	Bhavaṁ kho panamhākaṁ piyo manāpo, kathaṁ mayaṁ manāpaṁ amanāpena saṁyojemā”ti?	32	
PA_dn_23:32.18	“Tena hi tvaṁ, tāta uttara, yādisāhaṁ bhojanaṁ bhuñjāmi, tādisaṁ bhojanaṁ paṭṭhapehi.	32	
PA_dn_23:32.19	Yādisāni cāhaṁ vatthāni paridahāmi, tādisāni ca vatthāni paṭṭhapehī”ti.	32	
PA_dn_23:32.20	“Evaṁ, bho”ti kho uttaro māṇavo pāyāsissa rājaññassa paṭissutvā yādisaṁ bhojanaṁ pāyāsi rājañño bhuñjati, tādisaṁ bhojanaṁ paṭṭhapesi.	32	
PA_dn_23:32.21	Yādisāni ca vatthāni pāyāsi rājañño paridahati, tādisāni ca vatthāni paṭṭhapesi.	32	
PA_dn_23:32.22_0	Atha kho pāyāsi rājañño asakkaccaṁ dānaṁ datvā asahatthā dānaṁ datvā acittīkataṁ	32	
PA_dn_23:32.22_1	dānaṁ datvā apaviddhaṁ dānaṁ datvā kāyassa bhedā paraṁ maraṇā cātumahārājikānaṁ devānaṁ	32	
PA_dn_23:32.22_2	sahabyataṁ upapajji suññaṁ serīsakaṁ vimānaṁ.	32	
PA_dn_23:32.23_0	Yo pana tassa dāne vāvaṭo ahosi uttaro nāma māṇavo. So sakkaccaṁ dānaṁ datvā sahatthā	32	
PA_dn_23:32.23_1	dānaṁ datvā cittīkataṁ dānaṁ datvā anapaviddhaṁ dānaṁ datvā kāyassa bhedā paraṁ maraṇā	32	
PA_dn_23:32.23_2	sugatiṁ saggaṁ lokaṁ upapajji devānaṁ tāvatiṁsānaṁ sahabyataṁ.	32	
PA_dn_23:33.0	6. Pāyāsidevaputta	33	
PA_dn_23:33.1	Tena kho pana samayena āyasmā gavampati abhikkhaṇaṁ suññaṁ serīsakaṁ vimānaṁ divāvihāraṁ gacchati.	33	
PA_dn_23:33.2_0	Atha kho pāyāsi devaputto yenāyasmā gavampati tenupasaṅkami; upasaṅkamitvā āyasmantaṁ	33	
PA_dn_23:33.2_1	gavampatiṁ abhivādetvā ekamantaṁ aṭṭhāsi. Ekamantaṁ ṭhitaṁ kho pāyāsiṁ devaputtaṁ	33	
PA_dn_23:33.2_2	āyasmā gavampati etadavoca:	33	
PA_dn_23:33.3	“kosi tvaṁ, āvuso”ti?	33	
PA_dn_23:33.4	“Ahaṁ, bhante, pāyāsi rājañño”ti.	33	
PA_dn_23:33.5	“Nanu tvaṁ, āvuso, evaṁdiṭṭhiko ahosi:	33	
PA_dn_23:33.6	‘itipi natthi paro loko, natthi sattā opapātikā, natthi sukatadukkaṭānaṁ kammānaṁ phalaṁ vipāko’”ti?	33	
PA_dn_23:33.7	“Saccāhaṁ, bhante, evaṁdiṭṭhiko ahosiṁ:	33	
PA_dn_23:33.8	‘itipi natthi paro loko, natthi sattā opapātikā, natthi sukatadukkaṭānaṁ kammānaṁ phalaṁ vipāko’ti.	33	
PA_dn_23:33.9	Api cāhaṁ ayyena kumārakassapena etasmā pāpakā diṭṭhigatā vivecito”ti.	33	
PA_dn_23:33.10	“Yo pana te, āvuso, dāne vāvaṭo ahosi uttaro nāma māṇavo, so kuhiṁ upapanno”ti?	33	
PA_dn_23:33.11_0	“Yo me, bhante, dāne vāvaṭo ahosi uttaro nāma māṇavo, so sakkaccaṁ dānaṁ datvā sahatthā	33	
PA_dn_23:33.11_1	dānaṁ datvā cittīkataṁ dānaṁ datvā anapaviddhaṁ dānaṁ datvā kāyassa bhedā paraṁ maraṇā	33	
PA_dn_23:33.11_2	sugatiṁ saggaṁ lokaṁ upapanno devānaṁ tāvatiṁsānaṁ sahabyataṁ.	33	
PA_dn_23:33.12_0	Ahaṁ pana, bhante, asakkaccaṁ dānaṁ datvā asahatthā dānaṁ datvā acittīkataṁ dānaṁ	33	
PA_dn_23:33.12_1	datvā apaviddhaṁ dānaṁ datvā kāyassa bhedā paraṁ maraṇā cātumahārājikānaṁ devānaṁ	33	
PA_dn_23:33.12_2	sahabyataṁ upapanno suññaṁ serīsakaṁ vimānaṁ.	33	
PA_dn_23:33.13	Tena hi, bhante gavampati, manussalokaṁ gantvā evamārocehi:	33	
PA_dn_23:33.14	‘sakkaccaṁ dānaṁ detha, sahatthā dānaṁ detha, cittīkataṁ dānaṁ detha, anapaviddhaṁ dānaṁ detha.	33	
PA_dn_23:33.15_0	Pāyāsi rājañño asakkaccaṁ dānaṁ datvā asahatthā dānaṁ datvā acittīkataṁ dānaṁ datvā	33	
PA_dn_23:33.15_1	apaviddhaṁ dānaṁ datvā kāyassa bhedā paraṁ maraṇā cātumahārājikānaṁ devānaṁ sahabyataṁ	33	
PA_dn_23:33.15_2	upapanno suññaṁ serīsakaṁ vimānaṁ.	33	
PA_dn_23:33.16_0	Yo pana tassa dāne vāvaṭo ahosi uttaro nāma māṇavo, so sakkaccaṁ dānaṁ datvā sahatthā	33	
PA_dn_23:33.16_1	dānaṁ datvā cittīkataṁ dānaṁ datvā anapaviddhaṁ dānaṁ datvā kāyassa bhedā paraṁ maraṇā	33	
PA_dn_23:33.16_2	sugatiṁ saggaṁ lokaṁ upapanno devānaṁ tāvatiṁsānaṁ sahabyatan’”ti.	33	
PA_dn_23:34.1	Atha kho āyasmā gavampati manussalokaṁ āgantvā evamārocesi:	34	
PA_dn_23:34.2	“sakkaccaṁ dānaṁ detha, sahatthā dānaṁ detha, cittīkataṁ dānaṁ detha, anapaviddhaṁ dānaṁ detha.	34	
PA_dn_23:34.3_0	Pāyāsi rājañño asakkaccaṁ dānaṁ datvā asahatthā dānaṁ datvā acittīkataṁ dānaṁ datvā	34	
PA_dn_23:34.3_1	apaviddhaṁ dānaṁ datvā kāyassa bhedā paraṁ maraṇā cātumahārājikānaṁ devānaṁ sahabyataṁ	34	
PA_dn_23:34.3_2	upapanno suññaṁ serīsakaṁ vimānaṁ.	34	
PA_dn_23:34.4_0	Yo pana tassa dāne vāvaṭo ahosi uttaro nāma māṇavo, so sakkaccaṁ dānaṁ datvā sahatthā	34	
PA_dn_23:34.4_1	dānaṁ datvā cittīkataṁ dānaṁ datvā anapaviddhaṁ dānaṁ datvā kāyassa bhedā paraṁ maraṇā	34	
PA_dn_23:34.4_2	sugatiṁ saggaṁ lokaṁ upapanno devānaṁ tāvatiṁsānaṁ sahabyatan”ti.	34	
PA_dn_23:34.5	Pāyāsisuttaṁ niṭṭhitaṁ dasamaṁ.	34	
PA_dn_23:34.6	Mahāvaggo niṭṭhito.	34	
PA_dn_23:35.0	Tassuddānaṁ	35	
PA_dn_23:35.1	Mahāpadāna nidānaṁ,	35	
PA_dn_23:35.2	nibbānañca sudassanaṁ;	35	
PA_dn_23:35.3	Janavasabha govindaṁ,	35	
PA_dn_23:35.4	samayaṁ sakkapañhakaṁ;	35	
PA_dn_23:35.5	Mahāsatipaṭṭhānañca,	35	
PA_dn_23:35.6	pāyāsi dasamaṁ bhave.	35	
PA_dn_23:35.7	Mahāvaggapāḷi niṭṭhitā.	35	
