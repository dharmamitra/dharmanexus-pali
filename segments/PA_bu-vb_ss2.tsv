segmentnr	original	folio	analyzed
PA_bu-vb_ss2:0.1	Theravāda Vinaya	0	
PA_bu-vb_ss2:0.2	Mahāvibhaṅga	0	
PA_bu-vb_ss2:0.3	Saṅghādisesakaṇḍa	0	
PA_bu-vb_ss2:0.4	2. Kāyasaṁsaggasikkhāpada	0	
PA_bu-vb_ss2:1.1.1	Tena samayena buddho bhagavā sāvatthiyaṁ viharati jetavane anāthapiṇḍikassa ārāme.	1	
PA_bu-vb_ss2:1.1.2	Tena kho pana samayena āyasmā udāyī araññe viharati.	1	
PA_bu-vb_ss2:1.1.3	Tassāyasmato vihāro abhirūpo hoti dassanīyo pāsādiko, majjhegabbho, samantāpariyāgāro,	1	
PA_bu-vb_ss2:1.1.4	supaññattaṁ mañcapīṭhaṁ bhisibibbohanaṁ,	1	
PA_bu-vb_ss2:1.1.5	pānīyaṁ paribhojanīyaṁ sūpaṭṭhitaṁ,	1	
PA_bu-vb_ss2:1.1.6	pariveṇaṁ susammaṭṭhaṁ.	1	
PA_bu-vb_ss2:1.1.7	Bahū manussā āyasmato udāyissa vihārapekkhakā āgacchanti.	1	
PA_bu-vb_ss2:1.1.8	Aññataropi brāhmaṇo sapajāpatiko yenāyasmā udāyī tenupasaṅkami; upasaṅkamitvā āyasmantaṁ udāyiṁ etadavoca—	1	
PA_bu-vb_ss2:1.1.9	“icchāma mayaṁ bhoto udāyissa vihāraṁ pekkhitun”ti.	1	
PA_bu-vb_ss2:1.1.10	“Tena hi, brāhmaṇa, pekkhassū”ti,	1	
PA_bu-vb_ss2:1.1.11	avāpuraṇaṁ ādāya ghaṭikaṁ ugghāṭetvā kavāṭaṁ paṇāmetvā vihāraṁ pāvisi.	1	
PA_bu-vb_ss2:1.1.12	Sopi kho brāhmaṇo āyasmato udāyissa piṭṭhito pāvisi.	1	
PA_bu-vb_ss2:1.1.13	Sāpi kho brāhmaṇī tassa brāhmaṇassa piṭṭhito pāvisi.	1	
PA_bu-vb_ss2:1.1.14	Atha kho āyasmā udāyī ekacce vātapāne vivaranto ekacce vātapāne thakento gabbhaṁ anuparigantvā piṭṭhito āgantvā tassā brāhmaṇiyā aṅgamaṅgāni parāmasi.	1	
PA_bu-vb_ss2:1.1.15	Atha kho so brāhmaṇo āyasmatā udāyinā saddhiṁ paṭisammoditvā agamāsi.	1	
PA_bu-vb_ss2:1.1.16	Atha kho so brāhmaṇo attamano attamanavācaṁ nicchāresi—	1	
PA_bu-vb_ss2:1.1.17	“uḷārā ime samaṇā sakyaputtiyā ye ime evarūpe araññe viharanti.	1	
PA_bu-vb_ss2:1.1.18	Bhavampi udāyī uḷāro yo evarūpe araññe viharatī”ti.	1	
PA_bu-vb_ss2:1.1.19	Evaṁ vutte, sā brāhmaṇī taṁ brāhmaṇaṁ etadavoca—	1	
PA_bu-vb_ss2:1.1.20	“kuto tassa uḷārattatā.	1	
PA_bu-vb_ss2:1.1.21	Yatheva me tvaṁ aṅgamaṅgāni parāmasi evameva me samaṇo udāyī aṅgamaṅgāni parāmasī”ti.	1	
PA_bu-vb_ss2:1.1.22	Atha kho so brāhmaṇo ujjhāyati khiyyati vipāceti—	1	
PA_bu-vb_ss2:1.1.23	“alajjino ime samaṇā sakyaputtiyā dussīlā musāvādino.	1	
PA_bu-vb_ss2:1.1.24	Ime hi nāma dhammacārino samacārino brahmacārino saccavādino sīlavanto kalyāṇadhammā paṭijānissanti.	1	
PA_bu-vb_ss2:1.1.25	Natthi imesaṁ sāmaññaṁ natthi imesaṁ brahmaññaṁ, naṭṭhaṁ imesaṁ sāmaññaṁ naṭṭhaṁ imesaṁ brahmaññaṁ,	1	
PA_bu-vb_ss2:1.1.26	kuto imesaṁ sāmaññaṁ kuto imesaṁ brahmaññaṁ, apagatā ime sāmaññā apagatā ime brahmaññā.	1	
PA_bu-vb_ss2:1.1.27	Kathañhi nāma samaṇo udāyī mama bhariyāya aṅgamaṅgāni parāmasissati.	1	
PA_bu-vb_ss2:1.1.28	Na hi sakkā kulitthīhi kuladhītāhi kulakumārīhi kulasuṇhāhi kuladāsīhi ārāmaṁ vā vihāraṁ vā gantuṁ.	1	
PA_bu-vb_ss2:1.1.29	Sace kulitthiyo kuladhītaro kulakumāriyo kulasuṇhāyo kuladāsiyo ārāmaṁ vā vihāraṁ vā gaccheyyuṁ, tāpi samaṇā sakyaputtiyā dūseyyun”ti.	1	
PA_bu-vb_ss2:1.2.1	Assosuṁ kho bhikkhu tassa brāhmaṇassa ujjhāyantassa khiyyantassa vipācentassa.	1	
PA_bu-vb_ss2:1.2.2	Ye te bhikkhū appicchā …pe… te ujjhāyanti khiyyanti vipācenti—	1	
PA_bu-vb_ss2:1.2.3	“kathañhi nāma āyasmā udāyī mātugāmena saddhiṁ kāyasaṁsaggaṁ samāpajjissatī”ti.	1	
PA_bu-vb_ss2:1.2.4	Atha kho te bhikkhū āyasmantaṁ udāyiṁ anekapariyāyena vigarahitvā bhagavato etamatthaṁ ārocesuṁ.	1	
PA_bu-vb_ss2:1.2.5	Atha kho bhagavā etasmiṁ nidāne etasmiṁ pakaraṇe bhikkhusaṅghaṁ sannipātāpetvā āyasmantaṁ udāyiṁ paṭipucchi—	1	
PA_bu-vb_ss2:1.2.6	“saccaṁ kira tvaṁ, udāyi, mātugāmena saddhiṁ kāyasaṁsaggaṁ samāpajjasī”ti?	1	
PA_bu-vb_ss2:1.2.7	“Saccaṁ, bhagavā”ti.	1	
PA_bu-vb_ss2:1.2.8	Vigarahi buddho bhagavā—	1	
PA_bu-vb_ss2:1.2.9	“ananucchavikaṁ, moghapurisa, ananulomikaṁ appatirūpaṁ assāmaṇakaṁ akappiyaṁ akaraṇīyaṁ.	1	
PA_bu-vb_ss2:1.2.10	Kathañhi nāma tvaṁ, moghapurisa, mātugāmena saddhiṁ kāyasaṁsaggaṁ samāpajjissasi.	1	
PA_bu-vb_ss2:1.2.11	Nanu mayā, moghapurisa, anekapariyāyena virāgāya dhammo desito no sarāgāya …pe…	1	
PA_bu-vb_ss2:1.2.12	kāmapariḷāhānaṁ vūpasamo akkhāto.	1	
PA_bu-vb_ss2:1.2.13	Netaṁ, moghapurisa, appasannānaṁ vā pasādāya …pe…	1	
PA_bu-vb_ss2:1.2.14	evañca pana, bhikkhave, imaṁ sikkhāpadaṁ uddiseyyātha—	1	
PA_bu-vb_ss2:1.2.15.1_0	“Yo pana bhikkhu otiṇṇo vipariṇatena cittena mātugāmena saddhiṁ kāyasaṁsaggaṁ samāpajjeyya	1	
PA_bu-vb_ss2:1.2.15.1_1	hatthaggāhaṁ vā veṇiggāhaṁ vā aññatarassa vā aññatarassa vā aṅgassa parāmasanaṁ, saṅghādiseso”ti.	1	
PA_bu-vb_ss2:2.1.1	Yo panāti	2	
PA_bu-vb_ss2:2.1.2	yo yādiso …pe…	2	
PA_bu-vb_ss2:2.1.3	bhikkhūti	2	
PA_bu-vb_ss2:2.1.4	…pe… ayaṁ imasmiṁ atthe adhippeto bhikkhūti.	2	
PA_bu-vb_ss2:2.1.5	Otiṇṇo nāma	2	
PA_bu-vb_ss2:2.1.6	sāratto apekkhavā paṭibaddhacitto.	2	
PA_bu-vb_ss2:2.1.7	Vipariṇatanti	2	
PA_bu-vb_ss2:2.1.8	rattampi cittaṁ vipariṇataṁ.	2	
PA_bu-vb_ss2:2.1.9	Duṭṭhampi cittaṁ vipariṇataṁ.	2	
PA_bu-vb_ss2:2.1.10	Mūḷhampi cittaṁ vipariṇataṁ.	2	
PA_bu-vb_ss2:2.1.11	Api ca rattaṁ cittaṁ imasmiṁ atthe adhippetaṁ vipariṇatanti.	2	
PA_bu-vb_ss2:2.1.12	Mātugāmo nāma	2	
PA_bu-vb_ss2:2.1.13	manussitthī, na yakkhī na petī, na tiracchānagatā. Antamaso tadahujātāpi dārikā, pageva mahattarī.	2	
PA_bu-vb_ss2:2.1.14	Saddhinti	2	
PA_bu-vb_ss2:2.1.15	ekato.	2	
PA_bu-vb_ss2:2.1.16	Kāyasaṁsaggaṁ samāpajjeyyāti	2	
PA_bu-vb_ss2:2.1.17	ajjhācāro vuccati.	2	
PA_bu-vb_ss2:2.1.18	Hattho nāma	2	
PA_bu-vb_ss2:2.1.19	kapparaṁ upādāya yāva agganakhā.	2	
PA_bu-vb_ss2:2.1.20	Veṇī nāma	2	
PA_bu-vb_ss2:2.1.21	suddhakesā vā, suttamissā vā, mālāmissā vā, hiraññamissā vā, suvaṇṇamissā vā, muttāmissā vā, maṇimissā vā.	2	
PA_bu-vb_ss2:2.1.22	Aṅgaṁ nāma	2	
PA_bu-vb_ss2:2.1.23	hatthañca veṇiñca ṭhapetvā avasesaṁ aṅgaṁ nāma.	2	
PA_bu-vb_ss2:2.2.1	Āmasanā, parāmasanā, omasanā, ummasanā, olaṅghanā, ullaṅghanā, ākaḍḍhanā, patikaḍḍhanā, abhiniggaṇhanā, abhinippīḷanā, gahaṇaṁ, chupanaṁ.	2	
PA_bu-vb_ss2:2.2.2.1	Āmasanā nāma	2	
PA_bu-vb_ss2:2.2.3	āmaṭṭhamattā.	2	
PA_bu-vb_ss2:2.2.4	Parāmasanā nāma	2	
PA_bu-vb_ss2:2.2.5	itocito ca sañcopanā.	2	
PA_bu-vb_ss2:2.2.6	Omasanā nāma	2	
PA_bu-vb_ss2:2.2.7	heṭṭhā oropanā.	2	
PA_bu-vb_ss2:2.2.8	Ummasanā nāma	2	
PA_bu-vb_ss2:2.2.9	uddhaṁ uccāraṇā.	2	
PA_bu-vb_ss2:2.2.10	Olaṅghanā nāma	2	
PA_bu-vb_ss2:2.2.11	heṭṭhā onamanā.	2	
PA_bu-vb_ss2:2.2.12	Ullaṅghanā nāma	2	
PA_bu-vb_ss2:2.2.13	uddhaṁ uccāraṇā.	2	
PA_bu-vb_ss2:2.2.14	Ākaḍḍhanā nāma	2	
PA_bu-vb_ss2:2.2.15	āviñchanā.	2	
PA_bu-vb_ss2:2.2.16	Patikaḍḍhanā nāma	2	
PA_bu-vb_ss2:2.2.17	patippaṇāmanā.	2	
PA_bu-vb_ss2:2.2.18	Abhiniggaṇhanā nāma	2	
PA_bu-vb_ss2:2.2.19	aṅgaṁ gahetvā nippīḷanā.	2	
PA_bu-vb_ss2:2.2.20	Abhinippīḷanā nāma	2	
PA_bu-vb_ss2:2.2.21	kenaci saha nippīḷanā.	2	
PA_bu-vb_ss2:2.2.22	Gahaṇaṁ nāma	2	
PA_bu-vb_ss2:2.2.23	gahitamattaṁ.	2	
PA_bu-vb_ss2:2.2.24	Chupanaṁ nāma	2	
PA_bu-vb_ss2:2.2.25	phuṭṭhamattaṁ.	2	
PA_bu-vb_ss2:2.2.26	Saṅghādisesoti	2	
PA_bu-vb_ss2:2.2.27	…pe… tenapi vuccati “saṅghādiseso”ti.	2	
PA_bu-vb_ss2:3.1.1	Itthī ca hoti itthisaññī sāratto ca bhikkhu ca.	3	
PA_bu-vb_ss2:3.1.2	Naṁ itthiyā kāyena kāyaṁ āmasati parāmasati omasati ummasati olaṅgheti ullaṅgheti ākaḍḍhati patikaḍḍhati abhiniggaṇhāti abhinippīḷeti gaṇhāti chupati, āpatti saṅghādisesassa.	3	
PA_bu-vb_ss2:3.1.3	Itthī ca hoti vematiko sāratto ca.	3	
PA_bu-vb_ss2:3.1.4	Bhikkhu ca naṁ itthiyā kāyena kāyaṁ āmasati parāmasati …pe…	3	
PA_bu-vb_ss2:3.1.5	gaṇhāti chupati, āpatti thullaccayassa.	3	
PA_bu-vb_ss2:3.1.6	Itthī ca hoti paṇḍakasaññī sāratto ca.	3	
PA_bu-vb_ss2:3.1.7	Bhikkhu ca naṁ itthiyā kāyena kāyaṁ āmasati parāmasati …pe…	3	
PA_bu-vb_ss2:3.1.8	gaṇhāti chupati, āpatti thullaccayassa.	3	
PA_bu-vb_ss2:3.1.9	Itthī ca hoti purisasaññī sāratto ca.	3	
PA_bu-vb_ss2:3.1.10	Bhikkhu ca naṁ itthiyā kāyena kāyaṁ āmasati parāmasati …pe…	3	
PA_bu-vb_ss2:3.1.11	gaṇhāti chupati, āpatti thullaccayassa.	3	
PA_bu-vb_ss2:3.1.12	Itthī ca hoti tiracchānagatasaññī sāratto ca.	3	
PA_bu-vb_ss2:3.1.13	Bhikkhu ca naṁ itthiyā kāyena kāyaṁ āmasati parāmasati …pe…	3	
PA_bu-vb_ss2:3.1.14	gaṇhāti chupati, āpatti thullaccayassa.	3	
PA_bu-vb_ss2:3.1.15	Paṇḍako ca hoti paṇḍakasaññī sāratto ca.	3	
PA_bu-vb_ss2:3.1.16	Bhikkhu ca naṁ paṇḍakassa kāyena kāyaṁ āmasati parāmasati …pe…	3	
PA_bu-vb_ss2:3.1.17	gaṇhāti chupati, āpatti thullaccayassa.	3	
PA_bu-vb_ss2:3.1.18	Paṇḍako ca hoti vematiko sāratto ca.	3	
PA_bu-vb_ss2:3.1.19	Bhikkhu ca naṁ paṇḍakassa kāyena kāyaṁ āmasati parāmasati …pe…	3	
PA_bu-vb_ss2:3.1.20	gaṇhāti chupati, āpatti dukkaṭassa.	3	
PA_bu-vb_ss2:3.1.21	Paṇḍako ca hoti purisasaññī sāratto ca.	3	
PA_bu-vb_ss2:3.1.22	Bhikkhu ca naṁ paṇḍakassa kāyena kāyaṁ āmasati parāmasati …pe…	3	
PA_bu-vb_ss2:3.1.23	gaṇhāti chupati, āpatti dukkaṭassa.	3	
PA_bu-vb_ss2:3.1.24	Paṇḍako ca hoti tiracchānagatasaññī sāratto ca.	3	
PA_bu-vb_ss2:3.1.25	Bhikkhu ca naṁ paṇḍakassa kāyena kāyaṁ āmasati parāmasati …pe…	3	
PA_bu-vb_ss2:3.1.26	gaṇhāti chupati, āpatti dukkaṭassa.	3	
PA_bu-vb_ss2:3.1.27	Paṇḍako ca hoti itthisaññī sāratto ca.	3	
PA_bu-vb_ss2:3.1.28	Bhikkhu ca naṁ paṇḍakassa kāyena kāyaṁ āmasati parāmasati …pe…	3	
PA_bu-vb_ss2:3.1.29	gaṇhāti chupati, āpatti dukkaṭassa.	3	
PA_bu-vb_ss2:3.1.30	Puriso ca hoti purisasaññī sāratto ca.	3	
PA_bu-vb_ss2:3.1.31	Bhikkhu ca naṁ purisassa kāyena kāyaṁ āmasati parāmasati …pe…	3	
PA_bu-vb_ss2:3.1.32	gaṇhāti chupati, āpatti dukkaṭassa.	3	
PA_bu-vb_ss2:3.1.33	Puriso ca hoti vematiko …pe…	3	
PA_bu-vb_ss2:3.1.34	puriso ca hoti tiracchānagatasaññī …	3	
PA_bu-vb_ss2:3.1.35	puriso ca hoti itthisaññī …	3	
PA_bu-vb_ss2:3.1.36	puriso ca hoti paṇḍakasaññī sāratto ca.	3	
PA_bu-vb_ss2:3.1.37	Bhikkhu ca naṁ purisassa kāyena kāyaṁ āmasati parāmasati …pe…	3	
PA_bu-vb_ss2:3.1.38	gaṇhāti chupati, āpatti dukkaṭassa.	3	
PA_bu-vb_ss2:3.1.39	Tiracchānagato ca hoti tiracchānagatasaññī sāratto ca.	3	
PA_bu-vb_ss2:3.1.40	Bhikkhu ca naṁ tiracchānagatassa kāyena kāyaṁ āmasati parāmasati …pe…	3	
PA_bu-vb_ss2:3.1.41	gaṇhāti chupati, āpatti dukkaṭassa.	3	
PA_bu-vb_ss2:3.1.42	Tiracchānagato ca hoti vematiko …pe…	3	
PA_bu-vb_ss2:3.1.43	tiracchānagato ca hoti itthisaññī …	3	
PA_bu-vb_ss2:3.1.44	tiracchānagato ca hoti paṇḍakasaññī …	3	
PA_bu-vb_ss2:3.1.45	tiracchānagato ca hoti.	3	
PA_bu-vb_ss2:3.1.46	Purisasaññī sāratto ca.	3	
PA_bu-vb_ss2:3.1.47	Bhikkhu ca naṁ tiracchānagatassa kāyena kāyaṁ āmasati parāmasati …pe…	3	
PA_bu-vb_ss2:3.1.48	gaṇhāti chupati, āpatti dukkaṭassa.	3	
PA_bu-vb_ss2:3.1.49	Ekamūlakaṁ niṭṭhitaṁ.	3	
PA_bu-vb_ss2:3.2.1	Dve itthiyo dvinnaṁ itthīnaṁ itthisaññī sāratto ca.	3	
PA_bu-vb_ss2:3.2.2	Bhikkhu ca naṁ dvinnaṁ itthīnaṁ kāyena kāyaṁ āmasati parāmasati …pe…	3	
PA_bu-vb_ss2:3.2.3	gaṇhāti chupati, āpatti dvinnaṁ saṅghādisesānaṁ.	3	
PA_bu-vb_ss2:3.2.4	Dve itthiyo dvinnaṁ itthīnaṁ vematiko sāratto ca.	3	
PA_bu-vb_ss2:3.2.5	Bhikkhu ca naṁ dvinnaṁ itthīnaṁ kāyena kāyaṁ āmasati parāmasati …pe…	3	
PA_bu-vb_ss2:3.2.6	gaṇhāti chupati, āpatti dvinnaṁ thullaccayānaṁ.	3	
PA_bu-vb_ss2:3.2.7	Dve itthiyo dvinnaṁ itthīnaṁ paṇḍakasaññī …pe…	3	
PA_bu-vb_ss2:3.2.8	purisasaññī …	3	
PA_bu-vb_ss2:3.2.9	tiracchānagatasaññī sāratto ca.	3	
PA_bu-vb_ss2:3.2.10	Bhikkhu ca naṁ dvinnaṁ itthīnaṁ kāyena kāyaṁ āmasati parāmasati …pe…	3	
PA_bu-vb_ss2:3.2.11	gaṇhāti chupati, āpatti dvinnaṁ thullaccayānaṁ.	3	
PA_bu-vb_ss2:3.2.12	Dve paṇḍakā dvinnaṁ paṇḍakānaṁ paṇḍakasaññī sāratto ca bhikkhu ca naṁ dvinnaṁ paṇḍakānaṁ kāyena kāyaṁ āmasati parāmasati …pe…	3	
PA_bu-vb_ss2:3.2.13	gaṇhāti chupati, āpatti dvinnaṁ thullaccayānaṁ.	3	
PA_bu-vb_ss2:3.2.14	Dve paṇḍakā dvinnaṁ paṇḍakānaṁ vematiko …pe…	3	
PA_bu-vb_ss2:3.2.15	purisasaññī …	3	
PA_bu-vb_ss2:3.2.16	tiracchānagatasaññī …	3	
PA_bu-vb_ss2:3.2.17	itthisaññī sāratto ca.	3	
PA_bu-vb_ss2:3.2.18	Bhikkhu ca naṁ dvinnaṁ paṇḍakānaṁ kāyena kāyaṁ āmasati parāmasati …pe…	3	
PA_bu-vb_ss2:3.2.19	gaṇhāti chupati, āpatti dvinnaṁ dukkaṭānaṁ.	3	
PA_bu-vb_ss2:3.2.20	Dve purisā dvinnaṁ purisānaṁ purisasaññī sāratto ca bhikkhu ca naṁ dvinnaṁ purisānaṁ kāyena kāyaṁ āmasati parāmasati …pe…	3	
PA_bu-vb_ss2:3.2.21	gaṇhāti chupati, āpatti dvinnaṁ dukkaṭānaṁ.	3	
PA_bu-vb_ss2:3.2.22	Dve purisā dvinnaṁ purisānaṁ vematiko …pe…	3	
PA_bu-vb_ss2:3.2.23	tiracchānagatasaññī …	3	
PA_bu-vb_ss2:3.2.24	itthisaññī …	3	
PA_bu-vb_ss2:3.2.25	paṇḍakasaññī sāratto ca.	3	
PA_bu-vb_ss2:3.2.26	Bhikkhu ca naṁ dvinnaṁ purisānaṁ kāyena kāyaṁ āmasati parāmasati …pe…	3	
PA_bu-vb_ss2:3.2.27	gaṇhāti chupati, āpatti dvinnaṁ dukkaṭānaṁ.	3	
PA_bu-vb_ss2:3.2.28	Dve tiracchānagatā dvinnaṁ tiracchānagatānaṁ tiracchānagatasaññī sāratto ca.	3	
PA_bu-vb_ss2:3.2.29	Bhikkhu ca naṁ dvinnaṁ tiracchānagatānaṁ kāyena kāyaṁ āmasati parāmasati …pe…	3	
PA_bu-vb_ss2:3.2.30	gaṇhāti chupati, āpatti dvinnaṁ dukkaṭānaṁ.	3	
PA_bu-vb_ss2:3.2.31	Dve tiracchānagatā dvinnaṁ tiracchānagatānaṁ vematiko …pe…	3	
PA_bu-vb_ss2:3.2.32	itthisaññī …	3	
PA_bu-vb_ss2:3.2.33	paṇḍakasaññī …	3	
PA_bu-vb_ss2:3.2.34	purisasaññī sāratto ca.	3	
PA_bu-vb_ss2:3.2.35	Bhikkhu ca naṁ dvinnaṁ tiracchānagatānaṁ kāyena kāyaṁ āmasati parāmasati …pe…	3	
PA_bu-vb_ss2:3.2.36	gaṇhāti chupati, āpatti dvinnaṁ dukkaṭānaṁ.	3	
PA_bu-vb_ss2:3.3.1	Itthī ca paṇḍako ca ubhinnaṁ itthisaññī sāratto ca.	3	
PA_bu-vb_ss2:3.3.2	Bhikkhu ca naṁ ubhinnaṁ kāyena kāyaṁ āmasati parāmasati …pe…	3	
PA_bu-vb_ss2:3.3.3	gaṇhāti chupati, āpatti saṅghādisesena dukkaṭassa.	3	
PA_bu-vb_ss2:3.3.4	Itthī ca paṇḍako ca ubhinnaṁ vematiko sāratto ca.	3	
PA_bu-vb_ss2:3.3.5	Bhikkhu ca naṁ ubhinnaṁ kāyena kāyaṁ āmasati parāmasati …pe…	3	
PA_bu-vb_ss2:3.3.6	gaṇhāti chupati, āpatti thullaccayena dukkaṭassa.	3	
PA_bu-vb_ss2:3.3.7	Itthī ca paṇḍako ca ubhinnaṁ paṇḍakasaññī sāratto ca.	3	
PA_bu-vb_ss2:3.3.8	Bhikkhu ca naṁ ubhinnaṁ kāyena kāyaṁ āmasati parāmasati …pe…	3	
PA_bu-vb_ss2:3.3.9	gaṇhāti chupati, āpatti dvinnaṁ thullaccayānaṁ.	3	
PA_bu-vb_ss2:3.3.10	Itthī ca paṇḍako ca ubhinnaṁ purisasaññī sāratto ca.	3	
PA_bu-vb_ss2:3.3.11	Bhikkhu ca naṁ ubhinnaṁ kāyena kāyaṁ āmasati parāmasati …pe…	3	
PA_bu-vb_ss2:3.3.12	gaṇhāti chupati, āpatti thullaccayena dukkaṭassa.	3	
PA_bu-vb_ss2:3.3.13	Itthī ca paṇḍako ca ubhinnaṁ tiracchānagatasaññī sāratto ca.	3	
PA_bu-vb_ss2:3.3.14	Bhikkhu ca naṁ ubhinnaṁ kāyena kāyaṁ āmasati parāmasati …pe…	3	
PA_bu-vb_ss2:3.3.15	gaṇhāti chupati, āpatti thullaccayena dukkaṭassa.	3	
PA_bu-vb_ss2:3.3.16	Itthī ca puriso ca ubhinnaṁ itthisaññī sāratto ca.	3	
PA_bu-vb_ss2:3.3.17	Bhikkhu ca naṁ ubhinnaṁ kāyena kāyaṁ āmasati parāmasati …pe…	3	
PA_bu-vb_ss2:3.3.18	gaṇhāti chupati, āpatti saṅghādisesena dukkaṭassa.	3	
PA_bu-vb_ss2:3.3.19	Itthī ca puriso ca ubhinnaṁ vematiko …pe…	3	
PA_bu-vb_ss2:3.3.20	paṇḍakasaññī …	3	
PA_bu-vb_ss2:3.3.21	purisasaññī …	3	
PA_bu-vb_ss2:3.3.22	tiracchānagatasaññī sāratto ca.	3	
PA_bu-vb_ss2:3.3.23	Bhikkhu ca naṁ ubhinnaṁ kāyena kāyaṁ āmasati parāmasati …pe…	3	
PA_bu-vb_ss2:3.3.24	gaṇhāti chupati, āpatti thullaccayena dukkaṭassa.	3	
PA_bu-vb_ss2:3.3.25	Itthī ca tiracchānagato ca ubhinnaṁ itthisaññī sāratto ca.	3	
PA_bu-vb_ss2:3.3.26	Bhikkhu ca naṁ ubhinnaṁ kāyena kāyaṁ āmasati parāmasati …pe…	3	
PA_bu-vb_ss2:3.3.27	gaṇhāti chupati, āpatti saṅghādisesena dukkaṭassa.	3	
PA_bu-vb_ss2:3.3.28	Itthī ca tiracchānagato ca ubhinnaṁ vematiko …pe…	3	
PA_bu-vb_ss2:3.3.29	paṇḍakasaññī …	3	
PA_bu-vb_ss2:3.3.30	purisasaññī …	3	
PA_bu-vb_ss2:3.3.31	tiracchānagatasaññī sāratto ca.	3	
PA_bu-vb_ss2:3.3.32	Bhikkhu ca naṁ ubhinnaṁ kāyena kāyaṁ āmasati parāmasati …pe…	3	
PA_bu-vb_ss2:3.3.33	gaṇhāti chupati, āpatti thullaccayena dukkaṭassa.	3	
PA_bu-vb_ss2:3.3.34	Paṇḍako ca puriso ca ubhinnaṁ paṇḍakasaññī sāratto ca.	3	
PA_bu-vb_ss2:3.3.35	Bhikkhu ca naṁ ubhinnaṁ kāyena kāyaṁ āmasati parāmasati …pe…	3	
PA_bu-vb_ss2:3.3.36	gaṇhāti chupati, āpatti thullaccayena dukkaṭassa.	3	
PA_bu-vb_ss2:3.3.37	Paṇḍako ca puriso ca ubhinnaṁ vematiko …pe…	3	
PA_bu-vb_ss2:3.3.38	purisasaññī …	3	
PA_bu-vb_ss2:3.3.39	tiracchānagatasaññī …	3	
PA_bu-vb_ss2:3.3.40	itthisaññī sāratto ca.	3	
PA_bu-vb_ss2:3.3.41	Bhikkhu ca naṁ ubhinnaṁ kāyena kāyaṁ āmasati parāmasati …pe…	3	
PA_bu-vb_ss2:3.3.42	gaṇhāti chupati, āpatti dvinnaṁ dukkaṭānaṁ.	3	
PA_bu-vb_ss2:3.3.43	Paṇḍako ca tiracchānagato ca ubhinnaṁ paṇḍakasaññī sāratto ca.	3	
PA_bu-vb_ss2:3.3.44	Bhikkhu ca naṁ ubhinnaṁ kāyena kāyaṁ āmasati parāmasati …pe…	3	
PA_bu-vb_ss2:3.3.45	gaṇhāti chupati, āpatti thullaccayena dukkaṭassa.	3	
PA_bu-vb_ss2:3.3.46	Paṇḍako ca tiracchānagato ca ubhinnaṁ vematiko …pe…	3	
PA_bu-vb_ss2:3.3.47	purisasaññī …	3	
PA_bu-vb_ss2:3.3.48	tiracchānagatasaññī …	3	
PA_bu-vb_ss2:3.3.49	itthisaññī sāratto ca.	3	
PA_bu-vb_ss2:3.3.50	Bhikkhu ca naṁ ubhinnaṁ kāyena kāyaṁ āmasati parāmasati …pe…	3	
PA_bu-vb_ss2:3.3.51	gaṇhāti chupati, āpatti dvinnaṁ dukkaṭānaṁ.	3	
PA_bu-vb_ss2:3.3.52	Puriso ca tiracchānagato ca ubhinnaṁ purisasaññī sāratto ca.	3	
PA_bu-vb_ss2:3.3.53	Bhikkhu ca naṁ ubhinnaṁ kāyena kāyaṁ āmasati parāmasati …pe…	3	
PA_bu-vb_ss2:3.3.54	gaṇhāti chupati, āpatti dvinnaṁ dukkaṭānaṁ.	3	
PA_bu-vb_ss2:3.3.55	Puriso ca tiracchānagato ca ubhinnaṁ vematiko …pe…	3	
PA_bu-vb_ss2:3.3.56	tiracchānagatasaññī …	3	
PA_bu-vb_ss2:3.3.57	itthisaññī …	3	
PA_bu-vb_ss2:3.3.58	paṇḍakasaññī sāratto ca.	3	
PA_bu-vb_ss2:3.3.59	Bhikkhu ca naṁ ubhinnaṁ kāyena kāyaṁ āmasati parāmasati …pe…	3	
PA_bu-vb_ss2:3.3.60	gaṇhāti chupati, āpatti dvinnaṁ dukkaṭānaṁ.	3	
PA_bu-vb_ss2:3.3.61	Dumūlakaṁ niṭṭhitaṁ.	3	
PA_bu-vb_ss2:3.4.1	Itthī ca hoti itthisaññī sāratto ca.	3	
PA_bu-vb_ss2:3.4.2	Bhikkhu ca naṁ itthiyā kāyena kāyapaṭibaddhaṁ āmasati parāmasati …pe…	3	
PA_bu-vb_ss2:3.4.3	gaṇhāti chupati, āpatti thullaccayassa …pe….	3	
PA_bu-vb_ss2:3.4.4	Dve itthiyo dvinnaṁ itthīnaṁ itthisaññī sāratto ca.	3	
PA_bu-vb_ss2:3.4.5	Bhikkhu ca naṁ dvinnaṁ itthīnaṁ kāyena kāyapaṭibaddhaṁ āmasati parāmasati …pe…	3	
PA_bu-vb_ss2:3.4.6	gaṇhāti chupati, āpatti dvinnaṁ thullaccayānaṁ …pe….	3	
PA_bu-vb_ss2:3.4.7	Itthī ca paṇḍako ca ubhinnaṁ itthisaññī sāratto ca.	3	
PA_bu-vb_ss2:3.4.8	Bhikkhu ca naṁ ubhinnaṁ kāyena kāyapaṭibaddhaṁ āmasati parāmasati …pe…	3	
PA_bu-vb_ss2:3.4.9	gaṇhāti chupati, āpatti thullaccayena dukkaṭassa …pe….	3	
PA_bu-vb_ss2:3.4.10	Itthī ca hoti itthisaññī sāratto ca.	3	
PA_bu-vb_ss2:3.4.11	Bhikkhu ca naṁ itthiyā kāyapaṭibaddhena kāyaṁ āmasati parāmasati …pe…	3	
PA_bu-vb_ss2:3.4.12	gaṇhāti chupati, āpatti thullaccayassa …pe….	3	
PA_bu-vb_ss2:3.4.13	Dve itthiyo dvinnaṁ itthīnaṁ itthisaññī sāratto ca.	3	
PA_bu-vb_ss2:3.4.14	Bhikkhu ca naṁ dvinnaṁ itthīnaṁ kāyapaṭibaddhena kāyaṁ āmasati parāmasati …pe…	3	
PA_bu-vb_ss2:3.4.15	gaṇhāti chupati, āpatti dvinnaṁ thullaccayānaṁ …pe….	3	
PA_bu-vb_ss2:3.4.16	Itthī ca paṇḍako ca ubhinnaṁ itthisaññī sāratto ca.	3	
PA_bu-vb_ss2:3.4.17	Bhikkhu ca naṁ ubhinnaṁ kāyapaṭibaddhena kāyaṁ āmasati parāmasati …pe…	3	
PA_bu-vb_ss2:3.4.18	gaṇhāti chupati, āpatti thullaccayena dukkaṭassa …pe….	3	
PA_bu-vb_ss2:3.4.19.1	Itthī ca hoti itthisaññī sāratto ca.	3	
PA_bu-vb_ss2:3.4.20	Bhikkhu ca naṁ itthiyā kāyapaṭibaddhena kāyapaṭibaddhaṁ āmasati parāmasati …pe…	3	
PA_bu-vb_ss2:3.4.21	gaṇhāti chupati, āpatti dukkaṭassa …pe….	3	
PA_bu-vb_ss2:3.4.22	Dve itthiyo dvinnaṁ itthīnaṁ itthisaññī sāratto ca.	3	
PA_bu-vb_ss2:3.4.23	Bhikkhu ca naṁ dvinnaṁ itthīnaṁ kāyapaṭibaddhena kāyapaṭibaddhaṁ āmasati parāmasati …pe…	3	
PA_bu-vb_ss2:3.4.24	gaṇhāti chupati, āpatti dvinnaṁ dukkaṭānaṁ …pe….	3	
PA_bu-vb_ss2:3.4.25	Itthī ca paṇḍako ca ubhinnaṁ itthisaññī sāratto ca.	3	
PA_bu-vb_ss2:3.4.26	Bhikkhu ca naṁ ubhinnaṁ kāyapaṭibaddhena kāyapaṭibaddhaṁ āmasati parāmasati …pe…	3	
PA_bu-vb_ss2:3.4.27	gaṇhāti chupati, āpatti dvinnaṁ dukkaṭānaṁ …pe….	3	
PA_bu-vb_ss2:3.4.28.1	Itthī ca hoti itthisaññī sāratto ca.	3	
PA_bu-vb_ss2:3.4.29	Bhikkhu ca naṁ itthiyā nissaggiyena kāyaṁ āmasati āpatti dukkaṭassa …pe….	3	
PA_bu-vb_ss2:3.4.30	Dve itthiyo dvinnaṁ itthīnaṁ itthisaññī sāratto ca.	3	
PA_bu-vb_ss2:3.4.31	Bhikkhu ca naṁ dvinnaṁ itthīnaṁ nissaggiyena kāyaṁ āmasati, āpatti dvinnaṁ dukkaṭānaṁ …pe….	3	
PA_bu-vb_ss2:3.4.32	Itthī ca paṇḍako ca ubhinnaṁ itthisaññī sāratto ca.	3	
PA_bu-vb_ss2:3.4.33	Bhikkhu ca naṁ ubhinnaṁ nissaggiyena kāyaṁ āmasati, āpatti dvinnaṁ dukkaṭānaṁ …pe….	3	
PA_bu-vb_ss2:3.4.34	Itthī ca hoti itthisaññī sāratto ca.	3	
PA_bu-vb_ss2:3.4.35	Bhikkhu ca naṁ itthiyā nissaggiyena kāyapaṭibaddhaṁ āmasati, āpatti dukkaṭassa …pe….	3	
PA_bu-vb_ss2:3.4.36	Dve itthiyo dvinnaṁ itthīnaṁ itthisaññī sāratto ca.	3	
PA_bu-vb_ss2:3.4.37	Bhikkhu ca naṁ dvinnaṁ itthīnaṁ nissaggiyena kāyapaṭibaddhaṁ āmasati, āpatti dvinnaṁ dukkaṭānaṁ …pe….	3	
PA_bu-vb_ss2:3.4.38	Itthī ca paṇḍako ca ubhinnaṁ itthisaññī sāratto ca.	3	
PA_bu-vb_ss2:3.4.39	Bhikkhu ca naṁ ubhinnaṁ nissaggiyena kāyapaṭibaddhaṁ āmasati, āpatti dvinnaṁ dukkaṭānaṁ …pe….	3	
PA_bu-vb_ss2:3.4.40	Itthī ca hoti itthisaññī sāratto ca.	3	
PA_bu-vb_ss2:3.4.41	Bhikkhu ca naṁ itthiyā nissaggiyena nissaggiyaṁ āmasati, āpatti dukkaṭassa …pe….	3	
PA_bu-vb_ss2:3.4.42	Dve itthiyo dvinnaṁ itthīnaṁ itthisaññī sāratto ca.	3	
PA_bu-vb_ss2:3.4.43	Bhikkhu ca naṁ dvinnaṁ itthīnaṁ nissaggiyena nissaggiyaṁ āmasati, āpatti dvinnaṁ dukkaṭānaṁ …pe….	3	
PA_bu-vb_ss2:3.4.44	Itthī ca paṇḍako ca ubhinnaṁ itthisaññī sāratto ca.	3	
PA_bu-vb_ss2:3.4.45	Bhikkhu ca naṁ ubhinnaṁ nissaggiyena nissaggiyaṁ āmasati, āpatti dvinnaṁ dukkaṭānaṁ …pe….	3	
PA_bu-vb_ss2:3.4.46	Bhikkhupeyyālo niṭṭhito.	3	
PA_bu-vb_ss2:3.5.1	Itthī ca hoti itthisaññī sāratto ca.	3	
PA_bu-vb_ss2:3.5.2_0	Itthī ca naṁ bhikkhussa kāyena kāyaṁ āmasati parāmasati omasati ummasati olaṅgheti	3	
PA_bu-vb_ss2:3.5.2_1	ullaṅgheti ākaḍḍhati patikaḍḍhati abhiniggaṇhāti abhinippīḷeti gaṇhāti chupati, sevanādhippāyo	3	
PA_bu-vb_ss2:3.5.2_2	kāyena vāyamati phassaṁ paṭivijānāti, āpatti saṅghādisesassa …pe….	3	
PA_bu-vb_ss2:3.5.3	Dve itthiyo dvinnaṁ itthīnaṁ itthisaññī sāratto ca.	3	
PA_bu-vb_ss2:3.5.4_0	Itthiyo ca naṁ bhikkhussa kāyena kāyaṁ āmasanti parāmasanti omasanti ummasanti olaṅghenti	3	
PA_bu-vb_ss2:3.5.4_1	ullaṅghenti ākaḍḍhanti patikaḍḍhanti abhiniggaṇhanti abhinippīḷenti gaṇhanti chupanti,	3	
PA_bu-vb_ss2:3.5.4_2	sevanādhippāyo kāyena vāyamati phassaṁ paṭivijānāti, āpatti dvinnaṁ saṅghādisesānaṁ …pe….	3	
PA_bu-vb_ss2:3.5.5	Itthī ca paṇḍako ca ubhinnaṁ itthisaññī sāratto ca.	3	
PA_bu-vb_ss2:3.5.6	Ubho ca naṁ bhikkhussa kāyena kāyaṁ āmasanti parāmasanti …pe…	3	
PA_bu-vb_ss2:3.5.7	gaṇhanti chupanti, sevanādhippāyo kāyena vāyamati phassaṁ paṭivijānāti, āpatti saṅghādisesena dukkaṭassa …pe….	3	
PA_bu-vb_ss2:3.5.8.1	Itthī ca hoti itthisaññī sāratto ca.	3	
PA_bu-vb_ss2:3.5.9	Itthī ca naṁ bhikkhussa kāyena kāyapaṭibaddhaṁ āmasati parāmasati …pe…	3	
PA_bu-vb_ss2:3.5.10	gaṇhāti chupati, sevanādhippāyo kāyena vāyamati phassaṁ paṭivijānāti, āpatti thullaccayassa …pe….	3	
PA_bu-vb_ss2:3.5.11	Dve itthiyo dvinnaṁ itthīnaṁ itthisaññī sāratto ca.	3	
PA_bu-vb_ss2:3.5.12	Itthiyo ca naṁ bhikkhussa kāyena kāyapaṭibaddhaṁ āmasanti parāmasanti …pe…	3	
PA_bu-vb_ss2:3.5.13	gaṇhanti chupanti, sevanādhippāyo kāyena vāyamati phassaṁ paṭivijānāti, āpatti dvinnaṁ thullaccayānaṁ …pe….	3	
PA_bu-vb_ss2:3.5.14	Itthī ca paṇḍako ca ubhinnaṁ itthisaññī sāratto ca.	3	
PA_bu-vb_ss2:3.5.15	Ubho ca naṁ bhikkhussa kāyena kāyapaṭibaddhaṁ āmasanti parāmasanti …pe…	3	
PA_bu-vb_ss2:3.5.16	gaṇhanti chupanti, sevanādhippāyo kāyena vāyamati phassaṁ paṭivijānāti, āpatti thullaccayena dukkaṭassa …pe….	3	
PA_bu-vb_ss2:3.5.17	Itthī ca hoti itthisaññī sāratto ca.	3	
PA_bu-vb_ss2:3.5.18	Itthī ca naṁ bhikkhussa kāyapaṭibaddhena kāyaṁ āmasati parāmasati …pe…	3	
PA_bu-vb_ss2:3.5.19	gaṇhāti chupati, sevanādhippāyo kāyena vāyamati phassaṁ paṭivijānāti, āpatti thullaccayassa …pe….	3	
PA_bu-vb_ss2:3.5.20	Dve itthiyo dvinnaṁ itthīnaṁ itthisaññī sāratto ca.	3	
PA_bu-vb_ss2:3.5.21	Itthiyo ca naṁ bhikkhussa kāyapaṭibaddhena kāyaṁ āmasanti parāmasanti …pe…	3	
PA_bu-vb_ss2:3.5.22	gaṇhanti chupanti, sevanādhippāyo kāyena vāyamati phassaṁ paṭivijānāti, āpatti dvinnaṁ thullaccayānaṁ …pe….	3	
PA_bu-vb_ss2:3.5.23	Itthī ca paṇḍako ca ubhinnaṁ itthisaññī sāratto ca.	3	
PA_bu-vb_ss2:3.5.24	Ubho ca naṁ bhikkhussa kāyapaṭibaddhena kāyaṁ āmasanti parāmasanti …pe…	3	
PA_bu-vb_ss2:3.5.25	gaṇhanti chupanti, sevanādhippāyo kāyena vāyamati phassaṁ paṭivijānāti, āpatti thullaccayena dukkaṭassa …pe….	3	
PA_bu-vb_ss2:3.5.26.1	Itthī ca hoti itthisaññī sāratto ca.	3	
PA_bu-vb_ss2:3.5.27	Itthī ca naṁ bhikkhussa kāyapaṭibaddhena kāyapaṭibaddhaṁ āmasati parāmasati …pe…	3	
PA_bu-vb_ss2:3.5.28	gaṇhāti chupati, sevanādhippāyo kāyena vāyamati phassaṁ paṭivijānāti, āpatti dukkaṭassa …pe….	3	
PA_bu-vb_ss2:3.5.29	Dve itthiyo dvinnaṁ itthīnaṁ itthisaññī sāratto ca.	3	
PA_bu-vb_ss2:3.5.30	Itthiyo ca naṁ bhikkhussa kāyapaṭibaddhena kāyapaṭibaddhaṁ āmasanti parāmasanti …pe…	3	
PA_bu-vb_ss2:3.5.31	gaṇhanti chupanti, sevanādhippāyo kāyena vāyamati phassaṁ paṭivijānāti, āpatti dvinnaṁ dukkaṭānaṁ …pe….	3	
PA_bu-vb_ss2:3.5.32	Itthī ca paṇḍako ca ubhinnaṁ itthisaññī sāratto ca.	3	
PA_bu-vb_ss2:3.5.33	Ubho ca naṁ bhikkhussa kāyapaṭibaddhena kāyapaṭibaddhaṁ āmasanti parāmasanti …pe…	3	
PA_bu-vb_ss2:3.5.34	gaṇhanti chupanti, sevanādhippāyo kāyena vāyamati phassaṁ paṭivijānāti, āpatti dvinnaṁ dukkaṭānaṁ …pe….	3	
PA_bu-vb_ss2:3.5.35.1	Itthī ca hoti itthisaññī sāratto ca.	3	
PA_bu-vb_ss2:3.5.36	Itthī ca naṁ bhikkhussa nissaggiyena kāyaṁ āmasati.	3	
PA_bu-vb_ss2:3.5.37	Sevanādhippāyo kāyena vāyamati phassaṁ paṭivijānāti, āpatti dukkaṭassa …pe….	3	
PA_bu-vb_ss2:3.5.38	Dve itthiyo dvinnaṁ itthīnaṁ itthisaññī sāratto ca.	3	
PA_bu-vb_ss2:3.5.39	Itthiyo ca naṁ bhikkhussa nissaggiyena kāyaṁ āmasanti.	3	
PA_bu-vb_ss2:3.5.40	Sevanādhippāyo kāyena vāyamati phassaṁ paṭivijānāti, āpatti dvinnaṁ dukkaṭānaṁ …pe….	3	
PA_bu-vb_ss2:3.5.41	Itthī ca paṇḍako ca ubhinnaṁ itthisaññī sāratto ca.	3	
PA_bu-vb_ss2:3.5.42	Ubho ca naṁ bhikkhussa nissaggiyena kāyaṁ āmasanti.	3	
PA_bu-vb_ss2:3.5.43	Sevanādhippāyo kāyena vāyamati phassaṁ paṭivijānāti, āpatti dvinnaṁ dukkaṭānaṁ …pe….	3	
PA_bu-vb_ss2:3.5.44	Itthī ca hoti itthisaññī sāratto ca.	3	
PA_bu-vb_ss2:3.5.45	Itthī ca naṁ bhikkhussa nissaggiyena kāyapaṭibaddhaṁ āmasati.	3	
PA_bu-vb_ss2:3.5.46	Sevanādhippāyo kāyena vāyamati phassaṁ paṭivijānāti, āpatti dukkaṭassa …pe….	3	
PA_bu-vb_ss2:3.5.47	Dve itthiyo dvinnaṁ itthīnaṁ itthisaññī sāratto ca.	3	
PA_bu-vb_ss2:3.5.48	Itthiyo ca naṁ bhikkhussa nissaggiyena kāyapaṭibaddhaṁ āmasanti.	3	
PA_bu-vb_ss2:3.5.49	Sevanādhippāyo kāyena vāyamati phassaṁ paṭivijānāti, āpatti dvinnaṁ dukkaṭānaṁ …pe….	3	
PA_bu-vb_ss2:3.5.50	Itthī ca paṇḍako ca ubhinnaṁ itthisaññī sāratto ca.	3	
PA_bu-vb_ss2:3.5.51	Ubho ca naṁ bhikkhussa nissaggiyena kāyapaṭibaddhaṁ āmasanti.	3	
PA_bu-vb_ss2:3.5.52	Sevanādhippāyo kāyena vāyamati phassaṁ paṭivijānāti, āpatti dvinnaṁ dukkaṭānaṁ …pe….	3	
PA_bu-vb_ss2:3.5.53	Itthī ca hoti itthisaññī sāratto ca.	3	
PA_bu-vb_ss2:3.5.54	Itthī ca naṁ bhikkhussa nissaggiyena nissaggiyaṁ āmasati.	3	
PA_bu-vb_ss2:3.5.55	Sevanādhippāyo kāyena vāyamati, na ca phassaṁ paṭivijānāti, āpatti dukkaṭassa …pe….	3	
PA_bu-vb_ss2:3.5.56	Dve itthiyo dvinnaṁ itthīnaṁ itthisaññī sāratto ca.	3	
PA_bu-vb_ss2:3.5.57	Itthiyo ca naṁ bhikkhussa nissaggiyena nissaggiyaṁ āmasanti.	3	
PA_bu-vb_ss2:3.5.58	Sevanādhippāyo kāyena vāyamati, na ca phassaṁ paṭivijānāti, āpatti dvinnaṁ dukkaṭānaṁ …pe….	3	
PA_bu-vb_ss2:3.5.59	Itthī ca paṇḍako ca ubhinnaṁ itthisaññī sāratto ca.	3	
PA_bu-vb_ss2:3.5.60	Ubho ca naṁ bhikkhussa nissaggiyena nissaggiyaṁ āmasanti.	3	
PA_bu-vb_ss2:3.5.61	Sevanādhippāyo kāyena vāyamati, na ca phassaṁ paṭivijānāti, āpatti dvinnaṁ dukkaṭānaṁ …pe….	3	
PA_bu-vb_ss2:3.6.1	Sevanādhippāyo kāyena vāyamati phassaṁ paṭivijānāti, āpatti saṅghādisesassa.	3	
PA_bu-vb_ss2:3.6.2	Sevanādhippāyo kāyena vāyamati, na ca phassaṁ paṭivijānāti, āpatti dukkaṭassa.	3	
PA_bu-vb_ss2:3.6.3	Sevanādhippāyo na ca kāyena vāyamati, phassaṁ paṭivijānāti, anāpatti.	3	
PA_bu-vb_ss2:3.6.4	Sevanādhippāyo na ca kāyena vāyamati, na ca phassaṁ paṭivijānāti, anāpatti.	3	
PA_bu-vb_ss2:3.6.5	Mokkhādhippāyo kāyena vāyamati, phassaṁ paṭivijānāti, anāpatti.	3	
PA_bu-vb_ss2:3.6.6	Mokkhādhippāyo kāyena vāyamati, na ca phassaṁ paṭivijānāti, anāpatti.	3	
PA_bu-vb_ss2:3.6.7	Mokkhādhippāyo na ca kāyena vāyamati, phassaṁ paṭivijānāti, anāpatti.	3	
PA_bu-vb_ss2:3.6.8	Mokkhādhippāyo na ca kāyena vāyamati, na ca phassaṁ paṭivijānāti, anāpatti.	3	
PA_bu-vb_ss2:3.7.1	Anāpatti—	3	
PA_bu-vb_ss2:3.7.2	asañcicca,	3	
PA_bu-vb_ss2:3.7.3	asatiyā,	3	
PA_bu-vb_ss2:3.7.4	ajānantassa,	3	
PA_bu-vb_ss2:3.7.5	asādiyantassa,	3	
PA_bu-vb_ss2:3.7.6	ummattakassa,	3	
PA_bu-vb_ss2:3.7.7	khittacittassa,	3	
PA_bu-vb_ss2:3.7.8	vedanāṭṭassa,	3	
PA_bu-vb_ss2:3.7.9	ādikammikassāti.	3	
PA_bu-vb_ss2:3.7.10	2.1. Vinītavatthuuddānagāthā	3	
PA_bu-vb_ss2:3.7.11	Mātā dhītā bhaginī ca,	3	
PA_bu-vb_ss2:3.7.12	jāyā yakkhī ca paṇḍako;	3	
PA_bu-vb_ss2:3.7.13	Suttā matā tiracchānā,	3	
PA_bu-vb_ss2:3.7.14	dārudhītalikāya ca.	3	
PA_bu-vb_ss2:3.7.15	Sampīḷe saṅkamo maggo,	3	
PA_bu-vb_ss2:3.7.16	rukkho nāvā ca rajju ca;	3	
PA_bu-vb_ss2:3.7.17	Daṇḍo pattaṁ paṇāmesi,	3	
PA_bu-vb_ss2:3.7.18	vande vāyami nacchupeti.	3	
PA_bu-vb_ss2:4.1.0	2.2. Vinītavatthu	4	
PA_bu-vb_ss2:4.1.1	Tena kho pana samayena aññataro bhikkhu mātuyā mātupemena āmasi.	4	
PA_bu-vb_ss2:4.1.2	Tassa kukkuccaṁ ahosi—	4	
PA_bu-vb_ss2:4.1.3	“bhagavatā sikkhāpadaṁ paññattaṁ,	4	
PA_bu-vb_ss2:4.1.4	kacci nu kho ahaṁ saṅghādisesaṁ āpattiṁ āpanno”ti?	4	
PA_bu-vb_ss2:4.1.5	Bhagavato etamatthaṁ ārocesi.	4	
PA_bu-vb_ss2:4.1.6	“Anāpatti, bhikkhu, saṅghādisesassa;	4	
PA_bu-vb_ss2:4.1.7	āpatti dukkaṭassā”ti.	4	
PA_bu-vb_ss2:4.1.8	Tena kho pana samayena aññataro bhikkhu dhītuyā dhītupemena āmasi …pe…	4	
PA_bu-vb_ss2:4.1.9	bhaginiyā bhaginipemena āmasi.	4	
PA_bu-vb_ss2:4.1.10	Tassa kukkuccaṁ ahosi …pe…	4	
PA_bu-vb_ss2:4.1.11	“anāpatti, bhikkhu, saṅghādisesassa;	4	
PA_bu-vb_ss2:4.1.12	āpatti dukkaṭassā”ti.	4	
PA_bu-vb_ss2:4.2.1	Tena kho pana samayena aññataro bhikkhu purāṇadutiyikāya kāyasaṁsaggaṁ samāpajji.	4	
PA_bu-vb_ss2:4.2.2	Tassa kukkuccaṁ ahosi …pe…	4	
PA_bu-vb_ss2:4.2.3	“āpattiṁ tvaṁ, bhikkhu, āpanno saṅghādisesan”ti.	4	
PA_bu-vb_ss2:4.3.1	Tena kho pana samayena aññataro bhikkhu yakkhiniyā kāyasaṁsaggaṁ samāpajji.	4	
PA_bu-vb_ss2:4.3.2	Tassa kukkuccaṁ ahosi …pe…	4	
PA_bu-vb_ss2:4.3.3	“anāpatti, bhikkhu, saṅghādisesassa;	4	
PA_bu-vb_ss2:4.3.4	āpatti thullaccayassā”ti.	4	
PA_bu-vb_ss2:4.3.5	Tena kho pana samayena aññataro bhikkhu paṇḍakassa kāyasaṁsaggaṁ samāpajji.	4	
PA_bu-vb_ss2:4.3.6	Tassa kukkuccaṁ ahosi …pe…	4	
PA_bu-vb_ss2:4.3.7	“anāpatti, bhikkhu, saṅghādisesassa;	4	
PA_bu-vb_ss2:4.3.8	āpatti thullaccayassā”ti.	4	
PA_bu-vb_ss2:4.4.1	Tena kho pana samayena aññataro bhikkhu suttitthiyā kāyasaṁsaggaṁ samāpajji.	4	
PA_bu-vb_ss2:4.4.2	Tassa kukkuccaṁ ahosi …pe…	4	
PA_bu-vb_ss2:4.4.3	“āpattiṁ tvaṁ, bhikkhu, āpanno saṅghādisesan”ti.	4	
PA_bu-vb_ss2:4.4.4	Tena kho pana samayena aññataro bhikkhu matitthiyā kāyasaṁsaggaṁ samāpajji.	4	
PA_bu-vb_ss2:4.4.5	Tassa kukkuccaṁ ahosi …pe…	4	
PA_bu-vb_ss2:4.4.6	“anāpatti, bhikkhu, saṅghādisesassa;	4	
PA_bu-vb_ss2:4.4.7	āpatti thullaccayassā”ti.	4	
PA_bu-vb_ss2:4.4.8	Tena kho pana samayena aññataro bhikkhu tiracchānagatitthiyā kāyasaṁsaggaṁ samāpajji.	4	
PA_bu-vb_ss2:4.4.9	Tassa kukkuccaṁ ahosi …pe…	4	
PA_bu-vb_ss2:4.4.10	“anāpatti, bhikkhu, saṅghādisesassa;	4	
PA_bu-vb_ss2:4.4.11	āpatti dukkaṭassā”ti.	4	
PA_bu-vb_ss2:4.4.12	Tena kho pana samayena aññataro bhikkhu dārudhītalikāya kāyasaṁsaggaṁ samāpajji.	4	
PA_bu-vb_ss2:4.4.13	Tassa kukkuccaṁ ahosi …pe…	4	
PA_bu-vb_ss2:4.4.14	“anāpatti, bhikkhu, saṅghādisesassa;	4	
PA_bu-vb_ss2:4.4.15	āpatti dukkaṭassā”ti.	4	
PA_bu-vb_ss2:4.5.1	Tena kho pana samayena sambahulā itthiyo aññataraṁ bhikkhuṁ sampīḷetvā bāhāparamparāya ānesuṁ.	4	
PA_bu-vb_ss2:4.5.2	Tassa kukkuccaṁ ahosi …pe…	4	
PA_bu-vb_ss2:4.5.3	“sādiyi tvaṁ, bhikkhū”ti?	4	
PA_bu-vb_ss2:4.5.4	“Nāhaṁ, bhagavā, sādiyin”ti.	4	
PA_bu-vb_ss2:4.5.5	“Anāpatti, bhikkhu, asādiyantassā”ti.	4	
PA_bu-vb_ss2:4.6.1	Tena kho pana samayena aññataro bhikkhu itthiyā abhirūḷhaṁ saṅkamaṁ sāratto sañcālesi.	4	
PA_bu-vb_ss2:4.6.2	Tassa kukkuccaṁ ahosi …pe…	4	
PA_bu-vb_ss2:4.6.3	“anāpatti, bhikkhu, saṅghādisesassa;	4	
PA_bu-vb_ss2:4.6.4	āpatti dukkaṭassā”ti.	4	
PA_bu-vb_ss2:4.7.1	Tena kho pana samayena aññataro bhikkhu itthiṁ paṭipathe passitvā sāratto aṁsakūṭena pahāraṁ adāsi.	4	
PA_bu-vb_ss2:4.7.2	Tassa kukkuccaṁ ahosi …pe…	4	
PA_bu-vb_ss2:4.7.3	“āpattiṁ tvaṁ, bhikkhu, āpanno saṅghādisesan”ti.	4	
PA_bu-vb_ss2:4.8.1	Tena kho pana samayena aññataro bhikkhu itthiyā abhirūḷhaṁ rukkhaṁ sāratto sañcālesi.	4	
PA_bu-vb_ss2:4.8.2	Tassa kukkuccaṁ ahosi …pe…	4	
PA_bu-vb_ss2:4.8.3	“anāpatti, bhikkhu, saṅghādisesassa;	4	
PA_bu-vb_ss2:4.8.4	āpatti dukkaṭassā”ti.	4	
PA_bu-vb_ss2:4.8.5	Tena kho pana samayena aññataro bhikkhu itthiyā abhirūḷhaṁ nāvaṁ sāratto sañcālesi.	4	
PA_bu-vb_ss2:4.8.6	Tassa kukkuccaṁ ahosi …pe…	4	
PA_bu-vb_ss2:4.8.7	“anāpatti, bhikkhu, saṅghādisesassa;	4	
PA_bu-vb_ss2:4.8.8	āpatti dukkaṭassā”ti.	4	
PA_bu-vb_ss2:4.9.1	Tena kho pana samayena aññataro bhikkhu itthiyā gahitaṁ rajjuṁ sāratto āviñchi.	4	
PA_bu-vb_ss2:4.9.2	Tassa kukkuccaṁ ahosi …pe…	4	
PA_bu-vb_ss2:4.9.3	“anāpatti, bhikkhu, saṅghādisesassa;	4	
PA_bu-vb_ss2:4.9.4	āpatti thullaccayassā”ti.	4	
PA_bu-vb_ss2:4.9.5	Tena kho pana samayena aññataro bhikkhu itthiyā gahitaṁ daṇḍaṁ sāratto āviñchi.	4	
PA_bu-vb_ss2:4.9.6	Tassa kukkuccaṁ ahosi …pe…	4	
PA_bu-vb_ss2:4.9.7	“anāpatti, bhikkhu, saṅghādisesassa;	4	
PA_bu-vb_ss2:4.9.8	āpatti thullaccayassā”ti.	4	
PA_bu-vb_ss2:4.10.1	Tena kho pana samayena aññataro bhikkhu sāratto itthiṁ pattena paṇāmesi.	4	
PA_bu-vb_ss2:4.10.2	Tassa kukkuccaṁ ahosi …pe…	4	
PA_bu-vb_ss2:4.10.3	“anāpatti, bhikkhu, saṅghādisesassa;	4	
PA_bu-vb_ss2:4.10.4	āpatti thullaccayassā”ti.	4	
PA_bu-vb_ss2:4.11.1	Tena kho pana samayena aññataro bhikkhu itthiyā vandantiyā sāratto pādaṁ uccāresi.	4	
PA_bu-vb_ss2:4.11.2	Tassa kukkuccaṁ ahosi …pe…	4	
PA_bu-vb_ss2:4.11.3	“āpattiṁ tvaṁ, bhikkhu, āpanno saṅghādisesan”ti.	4	
PA_bu-vb_ss2:4.11.4	Tena kho pana samayena aññataro bhikkhu itthiṁ gahessāmīti vāyamitvā na chupi.	4	
PA_bu-vb_ss2:4.11.5	Tassa kukkuccaṁ ahosi …pe…	4	
PA_bu-vb_ss2:4.11.6	“anāpatti, bhikkhu, saṅghādisesassa;	4	
PA_bu-vb_ss2:4.11.7	āpatti dukkaṭassā”ti.	4	
PA_bu-vb_ss2:4.11.8	Kāyasaṁsaggasikkhāpadaṁ niṭṭhitaṁ dutiyaṁ.	4	
