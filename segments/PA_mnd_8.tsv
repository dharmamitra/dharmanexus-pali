segmentnr	original	folio	analyzed
PA_mnd_8:0.1	Mahāniddesa	0	
PA_mnd_8:0.2	Aṭṭhakavagga	0	
PA_mnd_8:0.3	8. Pasūrasuttaniddesa	0	
PA_mnd_8:1.1	Atha pasūrasuttaniddesaṁ vakkhati—	1	
PA_mnd_8:2.1	Idheva suddhiṁ iti vādayanti,	2	
PA_mnd_8:2.2	Nāññesu dhammesu visuddhimāhu;	2	
PA_mnd_8:2.3	Yaṁ nissitā tattha subhaṁ vadānā,	2	
PA_mnd_8:2.4	Paccekasaccesu puthū niviṭṭhā.	2	
PA_mnd_8:3.1	Idheva suddhiṁ iti vādayantīti.	3	
PA_mnd_8:3.2	Idheva suddhiṁ visuddhiṁ parisuddhiṁ muttiṁ vimuttiṁ parimuttiṁ vadanti kathenti bhaṇanti dīpayanti voharanti.	3	
PA_mnd_8:3.3	“Sassato loko, idameva saccaṁ moghamaññan”ti suddhiṁ visuddhiṁ parisuddhiṁ muttiṁ vimuttiṁ parimuttiṁ vadanti kathenti bhaṇanti dīpayanti voharanti.	3	
PA_mnd_8:3.4	“Asassato loko …	3	
PA_mnd_8:3.5	antavā loko …	3	
PA_mnd_8:3.6	anantavā loko …	3	
PA_mnd_8:3.7	taṁ jīvaṁ taṁ sarīraṁ …	3	
PA_mnd_8:3.8	aññaṁ jīvaṁ aññaṁ sarīraṁ …	3	
PA_mnd_8:3.9	hoti tathāgato paraṁ maraṇā …	3	
PA_mnd_8:3.10	na hoti tathāgato paraṁ maraṇā …	3	
PA_mnd_8:3.11	hoti ca na ca hoti tathāgato paraṁ maraṇā …	3	
PA_mnd_8:3.12	neva hoti na na hoti tathāgato paraṁ maraṇā, idameva saccaṁ moghamaññan”ti suddhiṁ visuddhiṁ parisuddhiṁ muttiṁ vimuttiṁ parimuttiṁ vadanti kathenti bhaṇanti dīpayanti voharantīti—	3	
PA_mnd_8:3.13	idheva suddhiṁ iti vādayanti.	3	
PA_mnd_8:4.1	Nāññesu dhammesu visuddhimāhūti.	4	
PA_mnd_8:4.2	Attano satthāraṁ dhammakkhānaṁ gaṇaṁ diṭṭhiṁ paṭipadaṁ maggaṁ ṭhapetvā sabbe paravāde khipanti ukkhipanti parikkhipanti.	4	
PA_mnd_8:4.3_0	“So satthā na sabbaññū, dhammo na svākkhāto, gaṇo na suppaṭipanno, diṭṭhi na bhaddikā,	4	
PA_mnd_8:4.3_1	paṭipadā na supaññattā, maggo na niyyāniko, natthettha suddhi vā visuddhi vā parisuddhi	4	
PA_mnd_8:4.3_2	vā mutti vā vimutti vā parimutti vā, na tattha sujjhanti vā visujjhanti vā parisujjhanti	4	
PA_mnd_8:4.3_3	vā muccanti vā vimuccanti vā parimuccanti vā, hīnā nihīnā omakā lāmakā chatukkā parittā”ti—	4	
PA_mnd_8:4.4	evamāhaṁsu evaṁ vadanti evaṁ kathenti evaṁ bhaṇanti evaṁ dīpayanti evaṁ voharantīti—	4	
PA_mnd_8:4.5	nāññesu dhammesu visuddhimāhu.	4	
PA_mnd_8:5.1	Yaṁ nissitā tattha subhaṁ vadānāti.	5	
PA_mnd_8:5.2	Yaṁ nissitāti yaṁ satthāraṁ dhammakkhānaṁ gaṇaṁ diṭṭhiṁ paṭipadaṁ maggaṁ nissitā sannissitā allīnā upagatā ajjhositā adhimuttā.	5	
PA_mnd_8:5.3	Tatthāti sakāya diṭṭhiyā sakāya khantiyā sakāya ruciyā sakāya laddhiyā.	5	
PA_mnd_8:5.4	Subhaṁ vadānāti subhavādā sobhanavādā paṇḍitavādā thiravādā ñāyavādā hetuvādā lakkhaṇavādā kāraṇavādā ṭhānavādā sakāya laddhiyāti—	5	
PA_mnd_8:5.5	yaṁ nissitā tattha subhaṁ vadānā.	5	
PA_mnd_8:6.1	Paccekasaccesu puthū niviṭṭhāti.	6	
PA_mnd_8:6.2	Puthū samaṇabrāhmaṇā puthū paccekasaccesu niviṭṭhā patiṭṭhitā allīnā upagatā ajjhositā adhimuttā.	6	
PA_mnd_8:6.3	“Sassato loko, idameva saccaṁ moghamaññan”ti niviṭṭhā patiṭṭhitā allīnā upagatā ajjhositā adhimuttā.	6	
PA_mnd_8:6.4	“Asassato loko …pe…	6	
PA_mnd_8:6.5	neva hoti na na hoti tathāgato paraṁ maraṇā, idameva saccaṁ moghamaññan”ti niviṭṭhā patiṭṭhitā allīnā upagatā ajjhositā adhimuttāti—	6	
PA_mnd_8:6.6	paccekasaccesu puthū niviṭṭhā.	6	
PA_mnd_8:7.1	Tenāha bhagavā—	7	
PA_mnd_8:8.1	“Idheva suddhiṁ iti vādayanti,	8	
PA_mnd_8:8.2	Nāññesu dhammesu visuddhimāhu;	8	
PA_mnd_8:8.3	Yaṁ nissitā tattha subhaṁ vadānā,	8	
PA_mnd_8:8.4	Paccekasaccesu puthū niviṭṭhā”ti.	8	
PA_mnd_8:9.1	Te vādakāmā parisaṁ vigayha,	9	
PA_mnd_8:9.2	Bālaṁ dahantī mithu aññamaññaṁ;	9	
PA_mnd_8:9.3	Vadanti te aññasitā kathojjaṁ,	9	
PA_mnd_8:9.4	Pasaṁsakāmā kusalāvadānā.	9	
PA_mnd_8:10.1	Te vādakāmā parisaṁ vigayhāti.	10	
PA_mnd_8:10.2	Te vādakāmāti te vādakāmā vādatthikā vādādhippāyā vādapurekkhārā vādapariyesanaṁ carantā.	10	
PA_mnd_8:10.3	Parisaṁ vigayhāti khattiyaparisaṁ brāhmaṇaparisaṁ gahapatiparisaṁ samaṇaparisaṁ vigayha ogayha ajjhogāhetvā pavisitvāti—	10	
PA_mnd_8:10.4	te vādakāmā parisaṁ vigayha.	10	
PA_mnd_8:11.1	Bālaṁ dahantī mithu aññamaññanti.	11	
PA_mnd_8:11.2	Mithūti dve janā dve kalahakārakā dve bhaṇḍanakārakā dve bhassakārakā dve vivādakārakā dve adhikaraṇakārakā dve vādino dve sallāpakā;	11	
PA_mnd_8:11.3	te aññamaññaṁ bālato hīnato nihīnato omakato lāmakato chatukkato parittato dahanti passanti dakkhanti olokenti nijjhāyanti upaparikkhantīti—	11	
PA_mnd_8:11.4	bālaṁ dahantī mithu aññamaññaṁ.	11	
PA_mnd_8:12.1	Vadanti te aññasitā kathojjanti.	12	
PA_mnd_8:12.2	Aññaṁ satthāraṁ dhammakkhānaṁ gaṇaṁ diṭṭhiṁ paṭipadaṁ maggaṁ nissitā sannissitā allīnā upagatā ajjhositā adhimuttā.	12	
PA_mnd_8:12.3	Kathojjaṁ vuccati kalaho bhaṇḍanaṁ viggaho vivādo medhagaṁ.	12	
PA_mnd_8:12.4_0	Atha vā kathojjanti anojavantī sā kathā kathojjaṁ vadanti, kalahaṁ vadanti, bhaṇḍanaṁ	12	
PA_mnd_8:12.4_1	vadanti, viggahaṁ vadanti, vivādaṁ vadanti, medhagaṁ vadanti kathenti bhaṇanti dīpayanti voharantīti—	12	
PA_mnd_8:12.5	vadanti te aññasitā kathojjaṁ.	12	
PA_mnd_8:13.1	Pasaṁsakāmā kusalāvadānāti.	13	
PA_mnd_8:13.2	Pasaṁsakāmāti pasaṁsakāmā pasaṁsatthikā pasaṁsādhippāyā pasaṁsapurekkhārā pasaṁsapariyesanaṁ carantā.	13	
PA_mnd_8:13.3	Kusalāvadānāti kusalavādā paṇḍitavādā thiravādā ñāyavādā hetuvādā lakkhaṇavādā kāraṇavādā ṭhānavādā sakāya laddhiyāti—	13	
PA_mnd_8:13.4	pasaṁsakāmā kusalāvadānā.	13	
PA_mnd_8:14.1	Tenāha bhagavā—	14	
PA_mnd_8:15.1	“Te vādakāmā parisaṁ vigayha,	15	
PA_mnd_8:15.2	Bālaṁ dahantī mithu aññamaññaṁ;	15	
PA_mnd_8:15.3	Vadanti te aññasitā kathojjaṁ,	15	
PA_mnd_8:15.4	Pasaṁsakāmā kusalāvadānā”ti.	15	
PA_mnd_8:16.1	Yutto kathāyaṁ parisāya majjhe,	16	
PA_mnd_8:16.2	Pasaṁsamicchaṁ vinighāti hoti;	16	
PA_mnd_8:16.3	Apāhatasmiṁ pana maṅku hoti,	16	
PA_mnd_8:16.4	Nindāya so kuppati randhamesī.	16	
PA_mnd_8:17.1	Yutto kathāyaṁ parisāya majjheti.	17	
PA_mnd_8:17.2	Khattiyaparisāya vā brāhmaṇaparisāya vā gahapatiparisāya vā samaṇaparisāya vā majjhe attano kathāyaṁ yutto payutto āyutto samāyutto sampayutto kathetunti—	17	
PA_mnd_8:17.3	yutto kathāyaṁ parisāya majjhe.	17	
PA_mnd_8:18.1	Pasaṁsamicchaṁ vinighāti hotīti.	18	
PA_mnd_8:18.2	Pasaṁsamicchanti pasaṁsaṁ thomanaṁ kittiṁ vaṇṇahāriyaṁ icchanto sādiyanto patthayanto pihayanto abhijappanto.	18	
PA_mnd_8:18.3	Vinighāti hotīti pubbeva sallāpā kathaṅkathī vinighātī hoti.	18	
PA_mnd_8:18.4_0	“Jayo nu kho me bhavissati, parājayo nu kho me bhavissati, kathaṁ niggahaṁ karissāmi,	18	
PA_mnd_8:18.4_1	kathaṁ paṭikammaṁ karissāmi, kathaṁ visesaṁ karissāmi, kathaṁ paṭivisesaṁ karissāmi,	18	
PA_mnd_8:18.4_2	kathaṁ āveṭhiyaṁ karissāmi, kathaṁ nibbeṭhiyaṁ karissāmi, kathaṁ chedaṁ karissāmi,	18	
PA_mnd_8:18.4_3	kathaṁ maṇḍalaṁ karissāmī”ti, evaṁ pubbeva sallāpā kathaṅkathī vinighāti hotīti—	18	
PA_mnd_8:18.5	pasaṁsamicchaṁ vinighāti hoti.	18	
PA_mnd_8:19.1	Apāhatasmiṁ pana maṅku hotīti.	19	
PA_mnd_8:19.2	Ye te pañhavīmaṁsakā parisā pārisajjā pāsārikā, te apaharanti.	19	
PA_mnd_8:19.3	“Atthāpagataṁ bhaṇitan”ti atthato apaharanti,	19	
PA_mnd_8:19.4	“byañjanāpagataṁ bhaṇitan”ti byañjanato apaharanti,	19	
PA_mnd_8:19.5	“atthabyañjanāpagataṁ bhaṇitan”ti atthabyañjanato apaharanti,	19	
PA_mnd_8:19.6_0	“attho te dunnīto, byañjanaṁ te duropitaṁ, atthabyañjanaṁ te dunnītaṁ duropitaṁ,	19	
PA_mnd_8:19.6_1	niggaho te akato, paṭikammaṁ te dukkaṭaṁ, viseso te akato, paṭiviseso te dukkaṭo,	19	
PA_mnd_8:19.6_2	āveṭhiyā te akatā, nibbeṭhiyā te dukkaṭā, chedo te akato, maṇḍalaṁ te dukkaṭaṁ visamakathaṁ	19	
PA_mnd_8:19.6_3	dukkathitaṁ dubbhaṇitaṁ dullapitaṁ duruttaṁ dubbhāsitan”ti apaharanti.	19	
PA_mnd_8:19.7	Apāhatasmiṁ pana maṅku hotīti.	19	
PA_mnd_8:19.8	Apāhatasmiṁ maṅku hoti pīḷito ghaṭṭito byādhito domanassito hotīti—	19	
PA_mnd_8:19.9	apāhatasmiṁ pana maṅku hoti.	19	
PA_mnd_8:20.1	Nindāya so kuppati randhamesīti.	20	
PA_mnd_8:20.2	Nindāya garahāya akittiyā avaṇṇahārikāya kuppati byāpajjati patiṭṭhīyati, kopañca dosañca appaccayañca pātukarotīti—	20	
PA_mnd_8:20.3	nindāya so kuppati.	20	
PA_mnd_8:20.4	Randhamesīti virandhamesī aparaddhamesī khalitamesī gaḷitamesī vivaramesīti—	20	
PA_mnd_8:20.5	nindāya so kuppati randhamesī.	20	
PA_mnd_8:21.1	Tenāha bhagavā—	21	
PA_mnd_8:22.1	“Yutto kathāyaṁ parisāya majjhe,	22	
PA_mnd_8:22.2	Pasaṁsamicchaṁ vinighāti hoti;	22	
PA_mnd_8:22.3	Apāhatasmiṁ pana maṅku hoti,	22	
PA_mnd_8:22.4	Nindāya so kuppati randhamesī”ti.	22	
PA_mnd_8:23.1	Yamassa vādaṁ parihīnamāhu,	23	
PA_mnd_8:23.2	Apāhataṁ pañhavimaṁsakāse;	23	
PA_mnd_8:23.3	Paridevati socati hīnavādo,	23	
PA_mnd_8:23.4	Upaccagā manti anutthunāti.	23	
PA_mnd_8:24.1	Yamassa vādaṁ parihīnamāhūti yaṁ tassa vādaṁ hīnaṁ nihīnaṁ parihīnaṁ parihāpitaṁ na paripūritaṁ, evamāhaṁsu evaṁ kathenti evaṁ bhaṇanti evaṁ dīpayanti evaṁ voharantīti—	24	
PA_mnd_8:24.2	yamassa vādaṁ parihīnamāhu.	24	
PA_mnd_8:25.1	Apāhataṁ pañhavimaṁsakāseti.	25	
PA_mnd_8:25.2	Ye te pañhavīmaṁsakā parisā pārisajjā pāsārikā, te apaharanti.	25	
PA_mnd_8:25.3	“Atthāpagataṁ bhaṇitan”ti atthato apaharanti,	25	
PA_mnd_8:25.4	“byañjanāpagataṁ bhaṇitan”ti byañjanato apaharanti,	25	
PA_mnd_8:25.5	“atthabyañjanāpagataṁ bhaṇitan”ti atthabyañjanato apaharanti,	25	
PA_mnd_8:25.6_0	“attho te dunnīto, byañjanaṁ te duropitaṁ, atthabyañjanaṁ te dunnītaṁ duropitaṁ,	25	
PA_mnd_8:25.6_1	niggaho te akato, paṭikammaṁ te dukkaṭaṁ, viseso te akato, paṭiviseso te dukkaṭo,	25	
PA_mnd_8:25.6_2	āveṭhiyā te akatā, nibbeṭhiyā te dukkaṭā, chedo te akato, maṇḍalaṁ te dukkaṭaṁ visamakathaṁ	25	
PA_mnd_8:25.6_3	dukkathitaṁ dubbhaṇitaṁ dullapitaṁ duruttaṁ dubbhāsitan”ti, apaharantīti—	25	
PA_mnd_8:25.7	apāhataṁ pañhavimaṁsakāse.	25	
PA_mnd_8:26.1	Paridevati socati hīnavādoti.	26	
PA_mnd_8:26.2	Paridevatīti “aññaṁ mayā āvajjitaṁ aññaṁ cintitaṁ aññaṁ upadhāritaṁ, aññaṁ upalakkhitaṁ so mahāpakkho mahāpariso mahāparivāro;	26	
PA_mnd_8:26.3	parisā cāyaṁ vaggā, na samaggā;	26	
PA_mnd_8:26.4	samaggāya parisāya hetu kathāsallāpo puna bhañjissāmī”ti, yā evarūpā vācā palāpo vippalāpo lālappo lālappāyanā lālappāyitattanti—	26	
PA_mnd_8:26.5	paridevati.	26	
PA_mnd_8:26.6	Socatīti “tassa jayo”ti socati,	26	
PA_mnd_8:26.7	“mayhaṁ parājayo”ti socati,	26	
PA_mnd_8:26.8	“tassa lābho”ti socati,	26	
PA_mnd_8:26.9	“mayhaṁ alābho”ti socati,	26	
PA_mnd_8:26.10	“tassa yaso”ti socati,	26	
PA_mnd_8:26.11	“mayhaṁ ayaso”ti socati,	26	
PA_mnd_8:26.12	“tassa pasaṁsā”ti socati,	26	
PA_mnd_8:26.13	“mayhaṁ nindā”ti socati,	26	
PA_mnd_8:26.14	“tassa sukhan”ti socati,	26	
PA_mnd_8:26.15	“mayhaṁ dukkhan”ti socati,	26	
PA_mnd_8:26.16_0	“so sakkato garukato mānito pūjito apacito lābhī cīvarapiṇḍapātasenāsanagilānapaccayabhesajjaparikkhārānaṁ,	26	
PA_mnd_8:26.16_1	ahamasmi asakkato agarukato amānito apūjito anapacito na lābhī cīvarapiṇḍapātasenāsanagilānapaccayabhesajjaparikkhārānan”ti	26	
PA_mnd_8:26.16_2	socati kilamati paridevati urattāḷiṁ kandati sammohaṁ āpajjatīti—	26	
PA_mnd_8:26.17	paridevati socati.	26	
PA_mnd_8:26.18	Hīnavādoti hīnavādo nihīnavādo parihīnavādo parihāpitavādo na paripūravādoti—	26	
PA_mnd_8:26.19	paridevati socati hīnavādo.	26	
PA_mnd_8:27.1	Upaccagā manti anutthunātīti.	27	
PA_mnd_8:27.2	So maṁ vādena vādaṁ accagā upaccagā atikkanto samatikkanto vītivattoti.	27	
PA_mnd_8:27.3	Evampi upaccagā manti.	27	
PA_mnd_8:27.4	Atha vā maṁ vādena vādaṁ abhibhavitvā ajjhottharitvā pariyādiyitvā maddayitvā carati viharati iriyati vattati pāleti yapeti yāpetīti.	27	
PA_mnd_8:27.5	Evampi upaccagā manti.	27	
PA_mnd_8:27.6	Anutthunā vuccati vācā palāpo vippalāpo lālappo lālappāyanā lālappāyitattanti—	27	
PA_mnd_8:27.7	upaccagā manti anutthunāti.	27	
PA_mnd_8:28.1	Tenāha bhagavā—	28	
PA_mnd_8:29.1	“Yamassa vādaṁ parihīnamāhu,	29	
PA_mnd_8:29.2	Apāhataṁ pañhavimaṁsakāse;	29	
PA_mnd_8:29.3	Paridevati socati hīnavādo,	29	
PA_mnd_8:29.4	Upaccagā manti anutthunātī”ti.	29	
PA_mnd_8:30.1	Ete vivādā samaṇesu jātā,	30	
PA_mnd_8:30.2	Etesu ugghātinighāti hoti;	30	
PA_mnd_8:30.3	Etampi disvā virame kathojjaṁ,	30	
PA_mnd_8:30.4	Na haññadatthatthi pasaṁsalābhā.	30	
PA_mnd_8:31.1	Ete vivādā samaṇesu jātāti.	31	
PA_mnd_8:31.2	Samaṇāti ye keci ito bahiddhā paribbajūpagatā paribbajasamāpannā.	31	
PA_mnd_8:31.3	Ete diṭṭhikalahā diṭṭhibhaṇḍanā diṭṭhiviggahā diṭṭhivivādā diṭṭhimedhagā samaṇesu jātā sañjātā nibbattā abhinibbattā pātubhūtāti—	31	
PA_mnd_8:31.4	ete vivādā samaṇesu jātā.	31	
PA_mnd_8:32.1	Etesu ugghātinighāti hotīti.	32	
PA_mnd_8:32.2	Jayaparājayo hoti,	32	
PA_mnd_8:32.3	lābhālābho hoti,	32	
PA_mnd_8:32.4	yasāyaso hoti,	32	
PA_mnd_8:32.5	nindāpasaṁsā hoti,	32	
PA_mnd_8:32.6	sukhadukkhaṁ hoti,	32	
PA_mnd_8:32.7	somanassadomanassaṁ hoti,	32	
PA_mnd_8:32.8	iṭṭhāniṭṭhaṁ hoti,	32	
PA_mnd_8:32.9	anunayapaṭighaṁ hoti,	32	
PA_mnd_8:32.10	ugghātitanigghātitaṁ hoti,	32	
PA_mnd_8:32.11	anurodhavirodho hoti,	32	
PA_mnd_8:32.12	jayena cittaṁ ugghātitaṁ hoti parājayena cittaṁ nigghātitaṁ hoti,	32	
PA_mnd_8:32.13	lābhena cittaṁ ugghātitaṁ hoti alābhena cittaṁ nigghātitaṁ hoti,	32	
PA_mnd_8:32.14	yasena cittaṁ ugghātitaṁ hoti ayasena cittaṁ nigghātitaṁ hoti,	32	
PA_mnd_8:32.15	pasaṁsāya cittaṁ ugghātitaṁ hoti nindāya cittaṁ nigghātitaṁ hoti,	32	
PA_mnd_8:32.16	sukhena cittaṁ ugghātitaṁ hoti dukkhena cittaṁ nigghātitaṁ hoti,	32	
PA_mnd_8:32.17	somanassena cittaṁ ugghātitaṁ hoti domanassena cittaṁ nigghātitaṁ hoti,	32	
PA_mnd_8:32.18	unnatiyā cittaṁ ugghātitaṁ hoti,	32	
PA_mnd_8:32.19	onatiyā cittaṁ nigghātitaṁ hotīti—	32	
PA_mnd_8:32.20	etesu ugghātinighāti hoti.	32	
PA_mnd_8:33.1	Etampi disvā virame kathojjanti.	33	
PA_mnd_8:33.2	Etampi disvāti etaṁ ādīnavaṁ disvā passitvā tulayitvā tīrayitvā vibhāvayitvā vibhūtaṁ katvā diṭṭhikalahesu diṭṭhibhaṇḍanesu diṭṭhiviggahesu diṭṭhivivādesu diṭṭhimedhagesūti—	33	
PA_mnd_8:33.3	etampi disvā virame kathojjanti.	33	
PA_mnd_8:33.4	Kathojjaṁ vuccati kalaho bhaṇḍanaṁ viggaho vivādo medhagaṁ.	33	
PA_mnd_8:33.5	Atha vā kathojjanti anojavantī sā kathā kathojjaṁ na kareyya,	33	
PA_mnd_8:33.6	kalahaṁ na kareyya,	33	
PA_mnd_8:33.7	bhaṇḍanaṁ na kareyya,	33	
PA_mnd_8:33.8	viggahaṁ na kareyya,	33	
PA_mnd_8:33.9	vivādaṁ na kareyya,	33	
PA_mnd_8:33.10	medhagaṁ na kareyya,	33	
PA_mnd_8:33.11	kalahabhaṇḍanaviggahavivādamedhagaṁ pajaheyya vinodeyya byantiṁ kareyya anabhāvaṁ gameyya,	33	
PA_mnd_8:33.12	kalahabhaṇḍanaviggahavivādamedhagā ārato assa virato paṭivirato nikkhanto nissaṭo vippayutto visaññutto vimariyādikatena cetasā vihareyyāti—	33	
PA_mnd_8:33.13	etampi disvā virame kathojjaṁ.	33	
PA_mnd_8:34.1	Na haññadatthatthi pasaṁsalābhāti.	34	
PA_mnd_8:34.2	Pasaṁsalābhā añño attho natthi attattho vā parattho vā ubhayattho vā diṭṭhadhammiko vā attho,	34	
PA_mnd_8:34.3	samparāyiko vā attho,	34	
PA_mnd_8:34.4	uttāno vā attho,	34	
PA_mnd_8:34.5	gambhīro vā attho,	34	
PA_mnd_8:34.6	gūḷho vā attho,	34	
PA_mnd_8:34.7	paṭicchanno vā attho,	34	
PA_mnd_8:34.8	neyyo vā attho,	34	
PA_mnd_8:34.9	nīto vā attho,	34	
PA_mnd_8:34.10	anavajjo vā attho,	34	
PA_mnd_8:34.11	nikkileso vā attho,	34	
PA_mnd_8:34.12	vodāno vā attho,	34	
PA_mnd_8:34.13	paramattho vā attho natthi na santi na saṁvijjanti nupalabbhantīti—	34	
PA_mnd_8:34.14	na haññadatthatthi pasaṁsalābhā.	34	
PA_mnd_8:35.1	Tenāha bhagavā—	35	
PA_mnd_8:36.1	“Ete vivādā samaṇesu jātā,	36	
PA_mnd_8:36.2	Etesu ugghātinighāti hoti;	36	
PA_mnd_8:36.3	Etampi disvā virame kathojjaṁ,	36	
PA_mnd_8:36.4	Na haññadatthatthi pasaṁsalābhā”ti.	36	
PA_mnd_8:37.1	Pasaṁsito vā pana tattha hoti,	37	
PA_mnd_8:37.2	Akkhāya vādaṁ parisāya majjhe;	37	
PA_mnd_8:37.3	So hassatī unnamatī ca tena,	37	
PA_mnd_8:37.4	Pappuyya tamatthaṁ yathā mano ahu.	37	
PA_mnd_8:38.1	Pasaṁsito vā pana tattha hotīti.	38	
PA_mnd_8:38.2	Tatthāti sakāya diṭṭhiyā sakāya khantiyā sakāya ruciyā sakāya laddhiyā pasaṁsito thomito kittito vaṇṇito hotīti—	38	
PA_mnd_8:38.3	pasaṁsito vā pana tattha hoti.	38	
PA_mnd_8:39.1	Akkhāya vādaṁ parisāya majjheti.	39	
PA_mnd_8:39.2_0	Khattiyaparisāya vā brāhmaṇaparisāya vā gahapatiparisāya vā samaṇaparisāya vā majjhe	39	
PA_mnd_8:39.2_1	attano vādaṁ akkhāya ācikkhitvā anuvādaṁ akkhāya ācikkhitvā thambhayitvā brūhayitvā	39	
PA_mnd_8:39.2_2	dīpayitvā jotayitvā voharitvā pariggaṇhitvāti—	39	
PA_mnd_8:39.3	akkhāya vādaṁ parisāya majjhe.	39	
PA_mnd_8:40.1	So hassatī unnamatī ca tenāti.	40	
PA_mnd_8:40.2	So tena jayatthena tuṭṭho hoti haṭṭho pahaṭṭho attamano paripuṇṇasaṅkappo.	40	
PA_mnd_8:40.3	Atha vā dantavidaṁsakaṁ hasamāno.	40	
PA_mnd_8:40.4	So hassatī unnamatī ca tenāti so tena jayatthena unnato hoti unnamo dhajo sampaggāho ketukamyatā cittassāti—	40	
PA_mnd_8:40.5	so hassatī unnamatī ca tena.	40	
PA_mnd_8:41.1	Pappuyya tamatthaṁ yathā mano ahūti.	41	
PA_mnd_8:41.2	Taṁ jayatthaṁ pappuyya pāpuṇitvā adhigantvā vinditvā paṭilabhitvā.	41	
PA_mnd_8:41.3	Yathā mano ahūti yathā mano ahu, yathā citto ahu, yathā saṅkappo ahu, yathā viññāṇo ahūti—	41	
PA_mnd_8:41.4	pappuyya tamatthaṁ yathā mano ahu.	41	
PA_mnd_8:42.1	Tenāha bhagavā—	42	
PA_mnd_8:43.1	“Pasaṁsito vā pana tattha hoti,	43	
PA_mnd_8:43.2	Akkhāya vādaṁ parisāya majjhe;	43	
PA_mnd_8:43.3	So hassatī unnamatī ca tena,	43	
PA_mnd_8:43.4	Pappuyya tamatthaṁ yathā mano ahū”ti.	43	
PA_mnd_8:44.1	Yā unnatī sāssa vighātabhūmi,	44	
PA_mnd_8:44.2	Mānātimānaṁ vadate paneso;	44	
PA_mnd_8:44.3	Etampi disvā na vivādayetha,	44	
PA_mnd_8:44.4	Na hi tena suddhiṁ kusalā vadanti.	44	
PA_mnd_8:45.1	Yā unnatī sāssa vighātabhūmīti.	45	
PA_mnd_8:45.2	Yā unnati unnamo dhajo sampaggāho ketukamyatā cittassāti—	45	
PA_mnd_8:45.3	yā unnati.	45	
PA_mnd_8:45.4	Sāssa vighātabhūmīti sā tassa vighātabhūmi upaghātabhūmi pīḷanabhūmi ghaṭṭanabhūmi upaddavabhūmi upasaggabhūmīti—	45	
PA_mnd_8:45.5	yā unnatī sāssa vighātabhūmi.	45	
PA_mnd_8:46.1	Mānātimānaṁ vadate panesoti.	46	
PA_mnd_8:46.2	So puggalo mānañca vadati atimānañca vadatīti—	46	
PA_mnd_8:46.3	mānātimānaṁ vadate paneso.	46	
PA_mnd_8:47.1	Etampi disvā na vivādayethāti.	47	
PA_mnd_8:47.2	Etaṁ ādīnavaṁ disvā passitvā tulayitvā tīrayitvā vibhāvayitvā vibhūtaṁ katvā diṭṭhikalahesu diṭṭhibhaṇḍanesu diṭṭhiviggahesu diṭṭhivivādesu diṭṭhimedhagesūti—	47	
PA_mnd_8:47.3	etampi disvā.	47	
PA_mnd_8:47.4_0	Na vivādayethāti na kalahaṁ kareyya na bhaṇḍanaṁ kareyya na viggahaṁ kareyya na vivādaṁ	47	
PA_mnd_8:47.4_1	kareyya, na medhagaṁ kareyya, kalahabhaṇḍanaviggahavivādamedhagaṁ pajaheyya vinodeyya	47	
PA_mnd_8:47.4_2	byantiṁ kareyya anabhāvaṁ gameyya, kalahabhaṇḍanaviggahavivādamedhagā ārato assa	47	
PA_mnd_8:47.4_3	virato paṭivirato nikkhanto nissaṭo vippayutto visaññutto vimariyādikatena cetasā vihareyyāti—	47	
PA_mnd_8:47.5	etampi disvā na vivādayetha.	47	
PA_mnd_8:48.1	Na hi tena suddhiṁ kusalā vadantīti.	48	
PA_mnd_8:48.2_0	Kusalāti ye te khandhakusalā dhātukusalā āyatanakusalā paṭiccasamuppādakusalā satipaṭṭhānakusalā	48	
PA_mnd_8:48.2_1	sammappadhānakusalā iddhipādakusalā indriyakusalā balakusalā bojjhaṅgakusalā maggakusalā	48	
PA_mnd_8:48.2_2	phalakusalā nibbānakusalā, te kusalā diṭṭhikalahena diṭṭhibhaṇḍanena diṭṭhiviggahena	48	
PA_mnd_8:48.2_3	diṭṭhivivādena diṭṭhimedhagena suddhiṁ visuddhiṁ parisuddhiṁ, muttiṁ vimuttiṁ parimuttiṁ	48	
PA_mnd_8:48.2_4	na vadanti na kathenti na bhaṇanti na dīpayanti na voharantīti—	48	
PA_mnd_8:48.3	na hi tena suddhiṁ kusalā vadanti.	48	
PA_mnd_8:49.1	Tenāha bhagavā—	49	
PA_mnd_8:50.1	“Yā unnatī sāssa vighātabhūmi,	50	
PA_mnd_8:50.2	Mānātimānaṁ vadate paneso;	50	
PA_mnd_8:50.3	Etampi disvā na vivādayetha,	50	
PA_mnd_8:50.4	Na hi tena suddhiṁ kusalā vadantī”ti.	50	
PA_mnd_8:51.1	Sūro yathā rājakhādāya puṭṭho,	51	
PA_mnd_8:51.2	Abhigajjameti paṭisūramicchaṁ;	51	
PA_mnd_8:51.3	Yeneva so tena palehi sūra,	51	
PA_mnd_8:51.4	Pubbeva natthi yadidaṁ yudhāya.	51	
PA_mnd_8:52.1	Sūro yathā rājakhādāya puṭṭhoti.	52	
PA_mnd_8:52.2	Sūroti sūro vīro vikkanto abhīrū achambhī anutrāsī apalāyī.	52	
PA_mnd_8:52.3	Rājakhādāya puṭṭhoti rājakhādanīyena rājabhojanīyena puṭṭho posito āpādito vaḍḍhitoti—	52	
PA_mnd_8:52.4	sūro yathā rājakhādāya puṭṭho.	52	
PA_mnd_8:53.1	Abhigajjameti paṭisūramicchanti.	53	
PA_mnd_8:53.2	So gajjanto uggajjanto abhigajjanto eti upeti upagacchati paṭisūraṁ paṭipurisaṁ paṭisattuṁ paṭimallaṁ icchanto sādiyanto patthayanto pihayanto abhijappantoti—	53	
PA_mnd_8:53.3	abhigajjameti paṭisūramicchaṁ.	53	
PA_mnd_8:54.1	Yeneva so tena palehi sūrāti.	54	
PA_mnd_8:54.2	Yeneva so diṭṭhigatiko tena palehi, tena vaja, tena gaccha, tena atikkama, so tuyhaṁ paṭisūro paṭipuriso paṭisattu paṭimalloti—	54	
PA_mnd_8:54.3	yeneva so tena palehi sūra.	54	
PA_mnd_8:55.1	Pubbeva natthi yadidaṁ yudhāyāti.	55	
PA_mnd_8:55.2_0	Pubbeva bodhiyā mūle ye paṭisenikarā kilesā paṭilomakarā paṭikaṇḍakakarā paṭipakkhakarā	55	
PA_mnd_8:55.2_1	te natthi na santi na saṁvijjanti nupalabbhanti, pahīnā samucchinnā vūpasantā paṭipassaddhā	55	
PA_mnd_8:55.2_2	abhabbuppattikā ñāṇagginā daḍḍhā.	55	
PA_mnd_8:55.3	Yadidaṁ yudhāyāti yadidaṁ yuddhatthāya kalahatthāya bhaṇḍanatthāya viggahatthāya vivādatthāya medhagatthāyāti—	55	
PA_mnd_8:55.4	pubbeva natthi yadidaṁ yudhāya.	55	
PA_mnd_8:56.1	Tenāha bhagavā—	56	
PA_mnd_8:57.1	“Sūro yathā rājakhādāya puṭṭho,	57	
PA_mnd_8:57.2	Abhigajjameti paṭisūramicchaṁ;	57	
PA_mnd_8:57.3	Yeneva so tena palehi sūra,	57	
PA_mnd_8:57.4	Pubbeva natthi yadidaṁ yudhāyā”ti.	57	
PA_mnd_8:58.1	Ye diṭṭhimuggayha vivādayanti,	58	
PA_mnd_8:58.2	Idameva saccanti ca vādayanti;	58	
PA_mnd_8:58.3	Te tvaṁ vadassū na hi tedha atthi,	58	
PA_mnd_8:58.4	Vādamhi jāte paṭisenikattā.	58	
PA_mnd_8:59.1_0	Ye diṭṭhimuggayha vivādayantīti ye dvāsaṭṭhidiṭṭhigatānaṁ aññataraññataraṁ diṭṭhigataṁ	59	
PA_mnd_8:59.1_1	gahetvā gaṇhitvā uggaṇhitvā parāmasitvā abhinivisitvā vivādayanti kalahaṁ karonti,	59	
PA_mnd_8:59.1_2	bhaṇḍanaṁ karonti, viggahaṁ karonti, vivādaṁ karonti, medhagaṁ karonti—	59	
PA_mnd_8:59.2_0	“na tvaṁ imaṁ dhammavinayaṁ ājānāsi, ahaṁ imaṁ dhammavinayaṁ ājānāmi, kiṁ tvaṁ imaṁ	59	
PA_mnd_8:59.2_1	dhammavinayaṁ ājānissasi, micchāpaṭipanno tvamasi, ahamasmi sammāpaṭipanno, sahitaṁ	59	
PA_mnd_8:59.2_2	me, asahitaṁ te, pure vacanīyaṁ pacchā avaca, pacchā vacanīyaṁ pure avaca, adhiciṇṇaṁ	59	
PA_mnd_8:59.2_3	te viparāvattaṁ, āropito te vādo, niggahito tvamasi, cara vādappamokkhāya, nibbeṭhehi vā sace pahosī”ti—	59	
PA_mnd_8:59.3	ye diṭṭhimuggayha vivādayanti.	59	
PA_mnd_8:60.1	Idameva saccanti ca vādayantīti.	60	
PA_mnd_8:60.2	“Sassato loko, idameva saccaṁ moghamaññan”ti vādayanti kathenti bhaṇanti dīpayanti voharanti.	60	
PA_mnd_8:60.3	“Asassato loko …pe…	60	
PA_mnd_8:60.4	neva hoti na na hoti tathāgato paraṁ maraṇā, idameva saccaṁ moghamaññan”ti vādayanti kathenti bhaṇanti dīpayanti voharantīti—	60	
PA_mnd_8:60.5	idameva saccanti ca vādayanti.	60	
PA_mnd_8:61.1	Te tvaṁ vadassū na hi tedha atthi, vādamhi jāte paṭisenikattāti.	61	
PA_mnd_8:61.2_0	Te tvaṁ diṭṭhigatike vadassu vādena vādaṁ, niggahena niggahaṁ, paṭikammena paṭikammaṁ,	61	
PA_mnd_8:61.2_1	visesena visesaṁ, paṭivisesena paṭivisesaṁ, āveṭhiyāya āveṭhiyaṁ, nibbeṭhiyāya nibbeṭhiyaṁ,	61	
PA_mnd_8:61.2_2	chedena chedaṁ, maṇḍalena maṇḍalaṁ, te tuyhaṁ paṭisūrā paṭipurisā paṭisattū paṭimallāti—	61	
PA_mnd_8:61.3	te tvaṁ vadassū na hi tedha atthi.	61	
PA_mnd_8:61.4	Vādamhi jāte paṭisenikattāti.	61	
PA_mnd_8:61.5_0	Vāde jāte sañjāte nibbatte abhinibbatte pātubhūteyeva paṭisenikattā paṭilomakattā	61	
PA_mnd_8:61.5_1	paṭikaṇḍakakattā paṭipakkhakattā kalahaṁ kareyyuṁ bhaṇḍanaṁ kareyyuṁ viggahaṁ kareyyuṁ	61	
PA_mnd_8:61.5_2	vivādaṁ kareyyuṁ medhagaṁ kareyyuṁ, te natthi na santi na saṁvijjanti nupalabbhanti, pahīnā …pe…	61	
PA_mnd_8:61.6	ñāṇagginā daḍḍhāti—	61	
PA_mnd_8:61.7	te tvaṁ vadassū na hi tedha atthi vādamhi jāte paṭisenikattā.	61	
PA_mnd_8:62.1	Tenāha bhagavā—	62	
PA_mnd_8:63.1	“Ye diṭṭhimuggayha vivādayanti,	63	
PA_mnd_8:63.2	Idameva saccanti ca vādayanti;	63	
PA_mnd_8:63.3	Te tvaṁ vadassū na hi tedha atthi,	63	
PA_mnd_8:63.4	Vādamhi jāte paṭisenikattā”ti.	63	
PA_mnd_8:64.1	Visenikatvā pana ye caranti,	64	
PA_mnd_8:64.2	Diṭṭhīhi diṭṭhiṁ avirujjhamānā;	64	
PA_mnd_8:64.3	Tesu tvaṁ kiṁ labhetho pasūra,	64	
PA_mnd_8:64.4	Yesīdha natthi paramuggahītaṁ.	64	
PA_mnd_8:65.1	Visenikatvā pana ye carantīti.	65	
PA_mnd_8:65.2	Senā vuccati mārasenā.	65	
PA_mnd_8:65.3_0	Kāyaduccaritaṁ mārasenā, vacīduccaritaṁ mārasenā, manoduccaritaṁ mārasenā, lobho	65	
PA_mnd_8:65.3_1	mārasenā, doso mārasenā, moho mārasenā, kodho … upanāho … makkho … paḷāso … issā	65	
PA_mnd_8:65.3_2	… macchariyaṁ … māyā … sāṭheyyaṁ … thambho … sārambho … māno … atimāno … mado … pamādo	65	
PA_mnd_8:65.3_3	… sabbe kilesā … sabbe duccaritā … sabbe darathā … sabbe pariḷāhā … sabbe santāpā	65	
PA_mnd_8:65.3_4	… sabbākusalābhisaṅkhārā mārasenā.	65	
PA_mnd_8:66.1	Vuttañhetaṁ bhagavatā—	66	
PA_mnd_8:67.1	“Kāmā te paṭhamā senā,	67	
PA_mnd_8:67.2	dutiyā arati vuccati;	67	
PA_mnd_8:67.3	…pe…	67	
PA_mnd_8:67.4	Na naṁ asuro jināti,	67	
PA_mnd_8:67.5	jetvāva labhate sukhan”ti.	67	
PA_mnd_8:68.1	Yato catūhi ariyamaggehi sabbā ca mārasenā sabbe ca paṭisenikarā kilesā jitā ca parājitā ca bhaggā vippaluggā parammukhā, tena vuccati visenikatvāti.	68	
PA_mnd_8:68.2	Yeti arahanto khīṇāsavā.	68	
PA_mnd_8:68.3	Carantīti caranti viharanti iriyanti vattenti pālenti yapenti yāpentīti—	68	
PA_mnd_8:68.4	visenikatvā pana ye caranti.	68	
PA_mnd_8:69.1	Diṭṭhīhi diṭṭhiṁ avirujjhamānāti.	69	
PA_mnd_8:69.2_0	Yesaṁ dvāsaṭṭhi diṭṭhigatāni pahīnāni samucchinnāni vūpasantāni paṭipassaddhāni abhabbuppattikāni	69	
PA_mnd_8:69.2_1	ñāṇagginā daḍḍhāni, te diṭṭhīhi diṭṭhiṁ avirujjhamānā appaṭivirujjhamānā appahīyamānā	69	
PA_mnd_8:69.2_2	appaṭihaññamānā appaṭihatamānāti—	69	
PA_mnd_8:69.3	diṭṭhīhi diṭṭhiṁ avirujjhamānā.	69	
PA_mnd_8:70.1	Tesu tvaṁ kiṁ labhetho pasūrāti.	70	
PA_mnd_8:70.2	Tesu arahantesu khīṇāsavesu kiṁ labhetho paṭisūraṁ paṭipurisaṁ paṭisattuṁ paṭimallanti—	70	
PA_mnd_8:70.3	tesu tvaṁ kiṁ labhetho pasūra.	70	
PA_mnd_8:71.1	Yesīdha natthi paramuggahītanti.	71	
PA_mnd_8:71.2_0	Yesaṁ arahantānaṁ khīṇāsavānaṁ “idaṁ paramaṁ aggaṁ seṭṭhaṁ visiṭṭhaṁ pāmokkhaṁ uttamaṁ	71	
PA_mnd_8:71.2_1	pavaran”ti gahitaṁ parāmaṭṭhaṁ abhiniviṭṭhaṁ ajjhositaṁ adhimuttaṁ, natthi na santi	71	
PA_mnd_8:71.2_2	na saṁvijjanti nupalabbhanti, pahīnaṁ samucchinnaṁ vūpasantaṁ paṭipassaddhaṁ abhabbuppattikaṁ	71	
PA_mnd_8:71.2_3	ñāṇagginā daḍḍhanti—	71	
PA_mnd_8:71.3	yesīdha natthi paramuggahītaṁ.	71	
PA_mnd_8:72.1	Tenāha bhagavā—	72	
PA_mnd_8:73.1	“Visenikatvā pana ye caranti,	73	
PA_mnd_8:73.2	Diṭṭhīhi diṭṭhiṁ avirujjhamānā;	73	
PA_mnd_8:73.3	Tesu tvaṁ kiṁ labhetho pasūra,	73	
PA_mnd_8:73.4	Yesīdha natthi paramuggahītan”ti.	73	
PA_mnd_8:74.1	Atha tvaṁ pavitakkamāgamā,	74	
PA_mnd_8:74.2	Manasā diṭṭhigatāni cintayanto;	74	
PA_mnd_8:74.3	Dhonena yugaṁ samāgamā,	74	
PA_mnd_8:74.4	Na hi tvaṁ sakkhasi sampayātave.	74	
PA_mnd_8:75.1	Atha tvaṁ pavitakkamāgamāti.	75	
PA_mnd_8:75.2	Athāti padasandhi padasaṁsaggo padapāripūrī akkharasamavāyo byañjanasiliṭṭhatā padānupubbatā petaṁ—	75	
PA_mnd_8:75.3	athāti.	75	
PA_mnd_8:75.4_0	Pavitakkamāgamāti takkento vitakkento saṅkappento “jayo nu kho me bhavissati, parājayo	75	
PA_mnd_8:75.4_1	nu kho me bhavissati, kathaṁ niggahaṁ karissāmi, kathaṁ paṭikammaṁ karissāmi, kathaṁ	75	
PA_mnd_8:75.4_2	visesaṁ karissāmi, kathaṁ paṭivisesaṁ karissāmi, kathaṁ āveṭhiyaṁ karissāmi, kathaṁ	75	
PA_mnd_8:75.4_3	nibbeṭhiyaṁ karissāmi, kathaṁ chedaṁ karissāmi, kathaṁ maṇḍalaṁ karissāmi” evaṁ takkento	75	
PA_mnd_8:75.4_4	vitakkento saṅkappento āgatosi upagatosi sampattosi mayā saddhiṁ samāgatosīti—	75	
PA_mnd_8:75.5	atha tvaṁ pavitakkamāgamā.	75	
PA_mnd_8:76.1	Manasā diṭṭhigatāni cintayantoti.	76	
PA_mnd_8:76.2	Manoti yaṁ cittaṁ mano mānasaṁ hadayaṁ paṇḍaraṁ, mano manāyatanaṁ manindriyaṁ viññāṇaṁ viññāṇakkhandho tajjā manoviññāṇadhātu.	76	
PA_mnd_8:76.3	Cittena diṭṭhiṁ cintento vicintento “sassato loko”ti vā,	76	
PA_mnd_8:76.4	“asassato loko”ti vā …pe…	76	
PA_mnd_8:76.5	“neva hoti na na hoti tathāgato paraṁ maraṇā”ti vāti—	76	
PA_mnd_8:76.6	manasā diṭṭhigatāni cintayanto.	76	
PA_mnd_8:77.1	Dhonena yugaṁ samāgamā, na hi tvaṁ sakkhasi sampayātaveti.	77	
PA_mnd_8:77.2	Dhonā vuccati paññā.	77	
PA_mnd_8:77.3	Yā paññā pajānanā …pe… amoho dhammavicayo sammādiṭṭhi.	77	
PA_mnd_8:77.4	Kiṅkāraṇā dhonā vuccati paññā?	77	
PA_mnd_8:77.5	Tāya paññāya kāyaduccaritaṁ dhutañca dhotañca sandhotañca niddhotañca,	77	
PA_mnd_8:77.6	vacīduccaritaṁ …pe…	77	
PA_mnd_8:77.7	sabbākusalābhisaṅkhārā dhutā ca dhotā ca sandhotā ca niddhotā ca.	77	
PA_mnd_8:77.8	Atha vā sammādiṭṭhiyā micchādiṭṭhi …	77	
PA_mnd_8:77.9	sammāsaṅkappena micchāsaṅkappo …pe…	77	
PA_mnd_8:77.10	sammāvimuttiyā micchāvimutti dhutā ca dhotā ca sandhotā ca niddhotā ca.	77	
PA_mnd_8:77.11	Atha vā ariyena aṭṭhaṅgikena maggena sabbe kilesā …	77	
PA_mnd_8:77.12	sabbe duccaritā …	77	
PA_mnd_8:77.13	sabbe darathā …	77	
PA_mnd_8:77.14	sabbe pariḷāhā …	77	
PA_mnd_8:77.15	sabbe santāpā …	77	
PA_mnd_8:77.16	sabbākusalābhisaṅkhārā dhutā ca dhotā ca sandhotā ca niddhotā ca.	77	
PA_mnd_8:77.17	Bhagavā imehi dhoneyyehi dhammehi upeto samupeto upagato samupagato upapanno samupapanno samannāgato, tasmā bhagavā dhono.	77	
PA_mnd_8:77.18	So dhutarāgo dhutapāpo dhutakileso dhutapariḷāhoti—	77	
PA_mnd_8:77.19	dhonoti.	77	
PA_mnd_8:78.1	Dhonena yugaṁ samāgamā, na hi tvaṁ sakkhasi sampayātaveti.	78	
PA_mnd_8:78.2	Pasūro paribbājako na paṭibalo dhonena buddhena bhagavatā saddhiṁ yugaṁ samāgamaṁ samāgantvā yugaggāhaṁ gaṇhitvā sākacchetuṁ sallapituṁ sākacchaṁ samāpajjituṁ.	78	
PA_mnd_8:78.3	Taṁ kissa hetu?	78	
PA_mnd_8:78.4	Pasūro paribbājako hīno nihīno omako lāmako chatukko paritto.	78	
PA_mnd_8:78.5	So hi bhagavā aggo ca seṭṭho ca visiṭṭho ca pāmokkho ca uttamo ca pavaro ca.	78	
PA_mnd_8:78.6	Yathā saso na paṭibalo mattena mātaṅgena saddhiṁ yugaṁ samāgamaṁ samāgantvā yugaggāhaṁ gaṇhituṁ;	78	
PA_mnd_8:78.7	yathā kotthuko na paṭibalo sīhena migaraññā saddhiṁ yugaṁ samāgamaṁ samāgantvā yugaggāhaṁ gaṇhituṁ;	78	
PA_mnd_8:78.8	yathā vacchako taruṇako dhenupako na paṭibalo usabhena calakakunā saddhiṁ yugaṁ samāgamaṁ samāgantvā yugaggāhaṁ gaṇhituṁ;	78	
PA_mnd_8:78.9	yathā dhaṅko na paṭibalo garuḷena venateyyena saddhiṁ yugaṁ samāgamaṁ samāgantvā yugaggāhaṁ gaṇhituṁ;	78	
PA_mnd_8:78.10	yathā caṇḍālo na paṭibalo raññā cakkavattinā saddhiṁ yugaṁ samāgamaṁ samāgantvā yugaggāhaṁ gaṇhituṁ;	78	
PA_mnd_8:78.11	yathā paṁsupisācako na paṭibalo indena devaraññā saddhiṁ yugaṁ samāgamaṁ samāgantvā yugaggāhaṁ gaṇhituṁ;	78	
PA_mnd_8:78.12	evamevaṁ pasūro paribbājako na paṭibalo dhonena buddhena bhagavatā saddhiṁ yugaṁ samāgamaṁ samāgantvā yugaggāhaṁ gaṇhitvā sākacchetuṁ sallapituṁ sākacchaṁ samāpajjituṁ.	78	
PA_mnd_8:78.13	Taṁ kissa hetu?	78	
PA_mnd_8:78.14	Pasūro paribbājako hīnapañño nihīnapañño omakapañño lāmakapañño chatukkapañño parittapañño.	78	
PA_mnd_8:78.15_0	So hi bhagavā mahāpañño puthupañño hāsapañño javanapañño tikkhapañño nibbedhikapañño,	78	
PA_mnd_8:78.15_1	paññāpabhedakusalo pabhinnañāṇo adhigatapaṭisambhido, catuvesārajjappatto dasabaladhārī,	78	
PA_mnd_8:78.15_2	purisāsabho purisasīho purisanāgo purisājañño purisadhorayho, anantañāṇo anantatejo	78	
PA_mnd_8:78.15_3	anantayaso aḍḍho mahaddhano dhanavā, netā vinetā anunetā, paññāpetā nijjhāpetā pekkhetā pasādetā.	78	
PA_mnd_8:78.16_0	So hi bhagavā anuppannassa maggassa uppādetā, asañjātassa maggassa sañjanetā, anakkhātassa	78	
PA_mnd_8:78.16_1	maggassa akkhātā, maggaññū maggavidū maggakovido maggānugā ca panassa etarahi sāvakā	78	
PA_mnd_8:78.16_2	viharanti pacchā samannāgatā.	78	
PA_mnd_8:79.1	So hi bhagavā jānaṁ jānāti passaṁ passati, cakkhubhūto ñāṇabhūto dhammabhūto brahmabhūto, vattā pavattā atthassa ninnetā amatassa dātā dhammassāmī tathāgato;	79	
PA_mnd_8:79.2	natthi tassa bhagavato aññātaṁ adiṭṭhaṁ aviditaṁ asacchikataṁ aphassitaṁ paññāya.	79	
PA_mnd_8:79.3	Atītaṁ anāgataṁ paccuppannaṁ upādāya sabbe dhammā sabbākārena buddhassa bhagavato ñāṇamukhe āpāthaṁ āgacchanti.	79	
PA_mnd_8:79.4	Yaṁ kiñci neyyaṁ nāma atthi dhammaṁ jānitabbaṁ.	79	
PA_mnd_8:79.5_0	Attattho vā parattho vā ubhayattho vā diṭṭhadhammiko vā attho, samparāyiko vā attho,	79	
PA_mnd_8:79.5_1	uttāno vā attho, gambhīro vā attho, gūḷho vā attho, paṭicchanno vā attho, neyyo vā	79	
PA_mnd_8:79.5_2	attho, nīto vā attho, anavajjo vā attho, nikkileso vā attho, vodāno vā attho, paramattho	79	
PA_mnd_8:79.5_3	vā attho, sabbaṁ taṁ antobuddhañāṇe parivattati.	79	
PA_mnd_8:80.1	Sabbaṁ kāyakammaṁ buddhassa bhagavato ñāṇānuparivatti, sabbaṁ vacīkammaṁ ñāṇānuparivatti, sabbaṁ manokammaṁ ñāṇānuparivatti.	80	
PA_mnd_8:80.2_0	Atīte buddhassa bhagavato appaṭihataṁ ñāṇaṁ, anāgate appaṭihataṁ ñāṇaṁ, paccuppanne	80	
PA_mnd_8:80.2_1	appaṭihataṁ ñāṇaṁ, yāvatakaṁ neyyaṁ tāvatakaṁ ñāṇaṁ, yāvatakaṁ ñāṇaṁ tāvatakaṁ neyyaṁ,	80	
PA_mnd_8:80.2_2	neyyapariyantikaṁ ñāṇaṁ, ñāṇapariyantikaṁ neyyaṁ, neyyaṁ atikkamitvā ñāṇaṁ nappavattati,	80	
PA_mnd_8:80.2_3	ñāṇaṁ atikkamitvā neyyapatho natthi.	80	
PA_mnd_8:80.3	Aññamaññapariyantaṭṭhāyino te dhammā.	80	
PA_mnd_8:80.4	Yathā dvinnaṁ samuggapaṭalānaṁ sammā phusitānaṁ heṭṭhimaṁ samuggapaṭalaṁ uparimaṁ nātivattati, uparimaṁ samuggapaṭalaṁ heṭṭhimaṁ nātivattati aññamaññapariyantaṭṭhāyino;	80	
PA_mnd_8:80.5	evamevaṁ buddhassa bhagavato neyyañca ñāṇañca aññamaññapariyantaṭṭhāyino;	80	
PA_mnd_8:80.6_0	yāvatakaṁ neyyaṁ tāvatakaṁ ñāṇaṁ, yāvatakaṁ ñāṇaṁ tāvatakaṁ neyyaṁ, neyyapariyantikaṁ	80	
PA_mnd_8:80.6_1	ñāṇaṁ, ñāṇapariyantikaṁ neyyaṁ, neyyaṁ atikkamitvā ñāṇaṁ nappavattati, ñāṇaṁ atikkamitvā neyyapatho natthi.	80	
PA_mnd_8:80.7	Aññamaññapariyantaṭṭhāyino te dhammā sabbadhammesu buddhassa bhagavato ñāṇaṁ pavattati.	80	
PA_mnd_8:81.1	Sabbe dhammā buddhassa bhagavato āvajjanapaṭibaddhā ākaṅkhapaṭibaddhā manasikārapaṭibaddhā cittuppādapaṭibaddhā.	81	
PA_mnd_8:81.2	Sabbasattesu buddhassa bhagavato ñāṇaṁ pavattati, sabbesañca sattānaṁ bhagavā āsayaṁ jānāti anusayaṁ jānāti caritaṁ jānāti adhimuttiṁ jānāti.	81	
PA_mnd_8:81.3	Apparajakkhe mahārajakkhe tikkhindriye mudindriye svākāre dvākāre suviññāpaye duviññāpaye bhabbābhabbe satte pajānāti.	81	
PA_mnd_8:81.4	Sadevako loko samārako sabrahmako sassamaṇabrāhmaṇī pajā sadevamanussā antobuddhañāṇe parivattati.	81	
PA_mnd_8:82.1	Yathā ye keci macchakacchapā antamaso timitimiṅgalaṁ upādāya antomahāsamudde parivattanti;	82	
PA_mnd_8:82.2	evamevaṁ sadevako loko samārako sabrahmako sassamaṇabrāhmaṇī pajā sadevamanussā antobuddhañāṇe parivattati.	82	
PA_mnd_8:82.3	Yathā ye keci pakkhī antamaso garuḷaṁ venateyyaṁ upādāya ākāsassa padese parivattanti;	82	
PA_mnd_8:82.4	evamevaṁ yepi te sāriputtasamā paññāya tepi buddhañāṇassa padese parivattanti.	82	
PA_mnd_8:82.5	Buddhañāṇaṁ devamanussānaṁ paññaṁ pharitvā abhibhavitvā tiṭṭhati.	82	
PA_mnd_8:83.1_0	Yepi te khattiyapaṇḍitā brāhmaṇapaṇḍitā gahapatipaṇḍitā samaṇapaṇḍitā nipuṇā kataparappavādā	83	
PA_mnd_8:83.1_1	vālavedhirūpā Vobhindantā maññe caranti paññāgatena diṭṭhigatāni, te pañhe abhisaṅkharitvā	83	
PA_mnd_8:83.1_2	abhisaṅkharitvā tathāgate upasaṅkamitvā pucchanti gūḷhāni ca paṭicchannāni ca.	83	
PA_mnd_8:83.2	Kathitā visajjitāva te pañhā bhagavatā honti niddiṭṭhakāraṇā.	83	
PA_mnd_8:83.3	Upakkhittakā ca te bhagavato sampajjanti.	83	
PA_mnd_8:83.4	Atha kho bhagavāva tattha atirocati yadidaṁ paññāyāti—	83	
PA_mnd_8:83.5	dhonena yugaṁ samāgamā, na hi tvaṁ sakkhasi sampayātave.	83	
PA_mnd_8:84.1	Tenāha bhagavā—	84	
PA_mnd_8:85.1	“Atha tvaṁ pavitakkamāgamā,	85	
PA_mnd_8:85.2	Manasā diṭṭhigatāni cintayanto;	85	
PA_mnd_8:85.3	Dhonena yugaṁ samāgamā,	85	
PA_mnd_8:85.4	Na hi tvaṁ sakkhasi sampayātave”ti.	85	
PA_mnd_8:86.1	Pasūrasuttaniddeso aṭṭhamo.	86	
