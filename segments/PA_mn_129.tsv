segmentnr	original	folio	analyzed
PA_mn_129:0.1	Majjhima Nikāya 129	0	
PA_mn_129:0.2	Bālapaṇḍitasutta	0	
PA_mn_129:1.1	Evaṁ me sutaṁ—	1	
PA_mn_129:1.2	ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme.	1	
PA_mn_129:1.3	Tatra kho bhagavā bhikkhū āmantesi:	1	
PA_mn_129:1.4	“bhikkhavo”ti.	1	
PA_mn_129:1.5	“Bhadante”ti te bhikkhū bhagavato paccassosuṁ.	1	
PA_mn_129:1.6	Bhagavā etadavoca:	1	
PA_mn_129:2.1	“Tīṇimāni, bhikkhave, bālassa bālalakkhaṇāni bālanimittāni bālāpadānāni.	2	
PA_mn_129:2.2	Katamāni tīṇi?	2	
PA_mn_129:2.3	Idha, bhikkhave, bālo duccintitacintī ca hoti dubbhāsitabhāsī ca dukkaṭakammakārī ca.	2	
PA_mn_129:2.4	No cetaṁ, bhikkhave, bālo duccintitacintī ca abhavissa dubbhāsitabhāsī ca dukkaṭakammakārī ca kena naṁ paṇḍitā jāneyyuṁ:	2	
PA_mn_129:2.5	‘bālo ayaṁ bhavaṁ asappuriso’ti?	2	
PA_mn_129:2.6	Yasmā ca kho, bhikkhave, bālo duccintitacintī ca hoti dubbhāsitabhāsī ca dukkaṭakammakārī ca tasmā naṁ paṇḍitā jānanti:	2	
PA_mn_129:2.7	‘bālo ayaṁ bhavaṁ asappuriso’ti.	2	
PA_mn_129:3.1	Sa kho so, bhikkhave, bālo tividhaṁ diṭṭheva dhamme dukkhaṁ domanassaṁ paṭisaṁvedeti.	3	
PA_mn_129:3.2	Sace, bhikkhave, bālo sabhāyaṁ vā nisinno hoti, rathikāya vā nisinno hoti, siṅghāṭake vā nisinno hoti;	3	
PA_mn_129:3.3	tatra ce jano tajjaṁ tassāruppaṁ kathaṁ manteti.	3	
PA_mn_129:3.4	Sace, bhikkhave, bālo pāṇātipātī hoti, adinnādāyī hoti, kāmesumicchācārī hoti, musāvādī hoti, surāmerayamajjapamādaṭṭhāyī hoti.	3	
PA_mn_129:3.5	Tatra, bhikkhave, bālassa evaṁ hoti:	3	
PA_mn_129:3.6	‘yaṁ kho jano tajjaṁ tassāruppaṁ kathaṁ manteti,	3	
PA_mn_129:3.7	saṁvijjanteva te dhammā mayi, ahañca tesu dhammesu sandissāmī’ti.	3	
PA_mn_129:3.8	Idaṁ, bhikkhave, bālo paṭhamaṁ diṭṭheva dhamme dukkhaṁ domanassaṁ paṭisaṁvedeti.	3	
PA_mn_129:4.1	Puna caparaṁ, bhikkhave, bālo passati rājāno coraṁ āgucāriṁ gahetvā vividhā kammakāraṇā kārente—	4	
PA_mn_129:4.2_0	kasāhipi tāḷente vettehipi tāḷente addhadaṇḍakehipi tāḷente hatthampi chindante pādampi	4	
PA_mn_129:4.2_1	chindante hatthapādampi chindante kaṇṇampi chindante nāsampi chindante kaṇṇanāsampi	4	
PA_mn_129:4.2_2	chindante bilaṅgathālikampi karonte saṅkhamuṇḍikampi karonte rāhumukhampi karonte	4	
PA_mn_129:4.2_3	jotimālikampi karonte hatthapajjotikampi karonte erakavattikampi karonte cīrakavāsikampi	4	
PA_mn_129:4.2_4	karonte eṇeyyakampi karonte baḷisamaṁsikampi karonte kahāpaṇikampi karonte khārāpatacchikampi	4	
PA_mn_129:4.2_5	karonte palighaparivattikampi karonte palālapīṭhakampi karonte tattenapi telena osiñcante	4	
PA_mn_129:4.2_6	sunakhehipi khādāpente jīvantampi sūle uttāsente asināpi sīsaṁ chindante.	4	
PA_mn_129:4.3	Tatra, bhikkhave, bālassa evaṁ hoti:	4	
PA_mn_129:4.4	‘yathārūpānaṁ kho pāpakānaṁ kammānaṁ hetu rājāno coraṁ āgucāriṁ gahetvā vividhā kammakāraṇā kārenti—	4	
PA_mn_129:4.5	kasāhipi tāḷenti …pe… asināpi sīsaṁ chindanti;	4	
PA_mn_129:4.6	saṁvijjanteva te dhammā mayi, ahañca tesu dhammesu sandissāmi.	4	
PA_mn_129:4.7	Mañcepi rājāno jāneyyuṁ, mampi rājāno gahetvā vividhā kammakāraṇā kāreyyuṁ—	4	
PA_mn_129:4.8	kasāhipi tāḷeyyuṁ …pe… jīvantampi sūle uttāseyyuṁ, asināpi sīsaṁ chindeyyun’ti.	4	
PA_mn_129:4.9	Idampi, bhikkhave, bālo dutiyaṁ diṭṭheva dhamme dukkhaṁ domanassaṁ paṭisaṁvedeti.	4	
PA_mn_129:5.1_0	Puna caparaṁ, bhikkhave, bālaṁ pīṭhasamārūḷhaṁ vā mañcasamārūḷhaṁ vā chamāyaṁ vā	5	
PA_mn_129:5.1_1	semānaṁ, yānissa pubbe pāpakāni kammāni katāni kāyena duccaritāni vācāya duccaritāni	5	
PA_mn_129:5.1_2	manasā duccaritāni tānissa tamhi samaye olambanti ajjholambanti abhippalambanti.	5	
PA_mn_129:5.2	Seyyathāpi, bhikkhave, mahataṁ pabbatakūṭānaṁ chāyā sāyanhasamayaṁ pathaviyā olambanti ajjholambanti abhippalambanti;	5	
PA_mn_129:5.3_0	evameva kho, bhikkhave, bālaṁ pīṭhasamārūḷhaṁ vā mañcasamārūḷhaṁ vā chamāyaṁ vā semānaṁ,	5	
PA_mn_129:5.3_1	yānissa pubbe pāpakāni kammāni katāni kāyena duccaritāni vācāya duccaritāni manasā	5	
PA_mn_129:5.3_2	duccaritāni tānissa tamhi samaye olambanti ajjholambanti abhippalambanti.	5	
PA_mn_129:5.4	Tatra, bhikkhave, bālassa evaṁ hoti:	5	
PA_mn_129:5.5	‘akataṁ vata me kalyāṇaṁ, akataṁ kusalaṁ, akataṁ bhīruttāṇaṁ;	5	
PA_mn_129:5.6	kataṁ pāpaṁ, kataṁ luddaṁ, kataṁ kibbisaṁ.	5	
PA_mn_129:5.7	Yāvatā, bho, akatakalyāṇānaṁ akatakusalānaṁ akatabhīruttāṇānaṁ katapāpānaṁ kataluddānaṁ katakibbisānaṁ gati taṁ gatiṁ pecca gacchāmī’ti.	5	
PA_mn_129:5.8	So socati kilamati paridevati urattāḷiṁ kandati sammohaṁ āpajjati.	5	
PA_mn_129:5.9	Idampi, bhikkhave, bālo tatiyaṁ diṭṭheva dhamme dukkhaṁ domanassaṁ paṭisaṁvedeti.	5	
PA_mn_129:6.1	Sa kho so, bhikkhave, bālo kāyena duccaritaṁ caritvā vācāya duccaritaṁ caritvā manasā duccaritaṁ caritvā kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapajjati.	6	
PA_mn_129:7.1	Yaṁ kho taṁ, bhikkhave, sammā vadamāno vadeyya:	7	
PA_mn_129:7.2	‘ekantaṁ aniṭṭhaṁ ekantaṁ akantaṁ ekantaṁ amanāpan’ti, nirayameva taṁ sammā vadamāno vadeyya:	7	
PA_mn_129:7.3	‘ekantaṁ aniṭṭhaṁ ekantaṁ akantaṁ ekantaṁ amanāpan’ti.	7	
PA_mn_129:7.4	Yāvañcidaṁ, bhikkhave, upamāpi na sukarā yāva dukkhā nirayā”ti.	7	
PA_mn_129:7.5	Evaṁ vutte, aññataro bhikkhu bhagavantaṁ etadavoca:	7	
PA_mn_129:7.6	“sakkā pana, bhante, upamaṁ kātun”ti?	7	
PA_mn_129:8.1	“Sakkā, bhikkhū”ti bhagavā avoca.	8	
PA_mn_129:8.2	“Seyyathāpi, bhikkhu, coraṁ āgucāriṁ gahetvā rañño dasseyyuṁ:	8	
PA_mn_129:8.3	‘ayaṁ kho, deva, coro āgucārī, imassa yaṁ icchasi taṁ daṇḍaṁ paṇehī’ti.	8	
PA_mn_129:8.4	Tamenaṁ rājā evaṁ vadeyya:	8	
PA_mn_129:8.5	‘gacchatha, bho, imaṁ purisaṁ pubbaṇhasamayaṁ sattisatena hanathā’ti.	8	
PA_mn_129:8.6	Tamenaṁ pubbaṇhasamayaṁ sattisatena haneyyuṁ.	8	
PA_mn_129:8.7	Atha rājā majjhanhikasamayaṁ evaṁ vadeyya:	8	
PA_mn_129:8.8	‘ambho, kathaṁ so puriso’ti?	8	
PA_mn_129:8.9	‘Tatheva, deva, jīvatī’ti.	8	
PA_mn_129:8.10	Tamenaṁ rājā evaṁ vadeyya:	8	
PA_mn_129:8.11	‘gacchatha, bho, taṁ purisaṁ majjhanhikasamayaṁ sattisatena hanathā’ti.	8	
PA_mn_129:8.12	Tamenaṁ majjhanhikasamayaṁ sattisatena haneyyuṁ.	8	
PA_mn_129:8.13	Atha rājā sāyanhasamayaṁ evaṁ vadeyya:	8	
PA_mn_129:8.14	‘ambho, kathaṁ so puriso’ti?	8	
PA_mn_129:8.15	‘Tatheva, deva, jīvatī’ti.	8	
PA_mn_129:8.16	Tamenaṁ rājā evaṁ vadeyya:	8	
PA_mn_129:8.17	‘gacchatha, bho, taṁ purisaṁ sāyanhasamayaṁ sattisatena hanathā’ti.	8	
PA_mn_129:8.18	Tamenaṁ sāyanhasamayaṁ sattisatena haneyyuṁ.	8	
PA_mn_129:8.19	Taṁ kiṁ maññatha, bhikkhave,	8	
PA_mn_129:8.20	api nu so puriso tīhi sattisatehi haññamāno tatonidānaṁ dukkhaṁ domanassaṁ paṭisaṁvediyethā”ti?	8	
PA_mn_129:8.21	“Ekissāpi, bhante, sattiyā haññamāno so puriso tatonidānaṁ dukkhaṁ domanassaṁ paṭisaṁvediyetha, ko pana vādo tīhi sattisatehī”ti?	8	
PA_mn_129:9.1	Atha kho bhagavā parittaṁ pāṇimattaṁ pāsāṇaṁ gahetvā bhikkhū āmantesi:	9	
PA_mn_129:9.2	“Taṁ kiṁ maññatha, bhikkhave,	9	
PA_mn_129:9.3	katamo nu kho mahantataro—yo cāyaṁ mayā paritto pāṇimatto pāsāṇo gahito, yo ca himavā pabbatarājā”ti?	9	
PA_mn_129:9.4	“Appamattako ayaṁ, bhante, bhagavatā paritto pāṇimatto pāsāṇo gahito, himavantaṁ pabbatarājānaṁ upanidhāya saṅkhampi na upeti, kalabhāgampi na upeti, upanidhampi na upe”ti.	9	
PA_mn_129:9.5_0	“Evameva kho, bhikkhave, yaṁ so puriso tīhi sattisatehi haññamāno tatonidānaṁ dukkhaṁ	9	
PA_mn_129:9.5_1	domanassaṁ paṭisaṁvedeti taṁ nirayakassa dukkhassa upanidhāya saṅkhampi na upeti,	9	
PA_mn_129:9.5_2	kalabhāgampi na upeti, upanidhampi na upeti.	9	
PA_mn_129:10.1	Tamenaṁ, bhikkhave, nirayapālā pañcavidhabandhanaṁ nāma kammakāraṇaṁ karonti—	10	
PA_mn_129:10.2_0	tattaṁ ayokhilaṁ hatthe gamenti, tattaṁ ayokhilaṁ dutiye hatthe gamenti, tattaṁ ayokhilaṁ	10	
PA_mn_129:10.2_1	pāde gamenti, tattaṁ ayokhilaṁ dutiye pāde gamenti, tattaṁ ayokhilaṁ majjhe urasmiṁ gamenti.	10	
PA_mn_129:10.3	So tattha dukkhā tibbā kharā kaṭukā vedanā vedeti, na ca tāva kālaṁ karoti yāva na taṁ pāpakammaṁ byantīhoti.	10	
PA_mn_129:11.1	Tamenaṁ, bhikkhave, nirayapālā saṁvesetvā kuṭhārīhi tacchanti.	11	
PA_mn_129:11.2	So tattha dukkhā tibbā …pe… byantīhoti.	11	
PA_mn_129:12.1	Tamenaṁ, bhikkhave, nirayapālā uddhampādaṁ adhosiraṁ gahetvā vāsīhi tacchanti.	12	
PA_mn_129:12.2	So tattha dukkhā tibbā …pe… byantīhoti.	12	
PA_mn_129:13.1	Tamenaṁ, bhikkhave, nirayapālā rathe yojetvā ādittāya pathaviyā sampajjalitāya sajotibhūtāya sārentipi paccāsārentipi.	13	
PA_mn_129:13.2	So tattha dukkhā tibbā …pe… byantīhoti.	13	
PA_mn_129:14.1	Tamenaṁ, bhikkhave, nirayapālā mahantaṁ aṅgārapabbataṁ ādittaṁ sampajjalitaṁ sajotibhūtaṁ āropentipi oropentipi.	14	
PA_mn_129:14.2	So tattha dukkhā tibbā kharā kaṭukā vedanā vedeti, na ca tāva kālaṁ karoti yāva na taṁ pāpakammaṁ byantīhoti.	14	
PA_mn_129:15.1	Tamenaṁ, bhikkhave, nirayapālā uddhampādaṁ adhosiraṁ gahetvā tattāya lohakumbhiyā pakkhipanti ādittāya sampajjalitāya sajotibhūtāya.	15	
PA_mn_129:15.2	So tattha pheṇuddehakaṁ paccati.	15	
PA_mn_129:15.3	So tattha pheṇuddehakaṁ paccamāno sakimpi uddhaṁ gacchati, sakimpi adho gacchati, sakimpi tiriyaṁ gacchati.	15	
PA_mn_129:15.4	So tattha dukkhā tibbā kharā kaṭukā vedanā vedeti, na ca tāva kālaṁ karoti yāva na taṁ pāpakammaṁ byantīhoti.	15	
PA_mn_129:16.1	Tamenaṁ, bhikkhave, nirayapālā mahāniraye pakkhipanti.	16	
PA_mn_129:16.2	So kho pana, bhikkhave, mahānirayo—	16	
PA_mn_129:16.3	Catukkaṇṇo catudvāro,	16	
PA_mn_129:16.4	vibhatto bhāgaso mito;	16	
PA_mn_129:16.5	Ayopākārapariyanto,	16	
PA_mn_129:16.6	ayasā paṭikujjito.	16	
PA_mn_129:16.7	Tassa ayomayā bhūmi,	16	
PA_mn_129:16.8	jalitā tejasā yutā;	16	
PA_mn_129:16.9	Samantā yojanasataṁ,	16	
PA_mn_129:16.10	pharitvā tiṭṭhati sabbadā.	16	
PA_mn_129:17.1	Anekapariyāyenapi kho ahaṁ, bhikkhave, nirayakathaṁ katheyyaṁ;	17	
PA_mn_129:17.2	yāvañcidaṁ, bhikkhave, na sukarā akkhānena pāpuṇituṁ yāva dukkhā nirayā.	17	
PA_mn_129:18.1	Santi, bhikkhave, tiracchānagatā pāṇā tiṇabhakkhā.	18	
PA_mn_129:18.2	Te allānipi tiṇāni sukkhānipi tiṇāni dantullehakaṁ khādanti.	18	
PA_mn_129:18.3	Katame ca, bhikkhave, tiracchānagatā pāṇā tiṇabhakkhā?	18	
PA_mn_129:18.4	Hatthī assā goṇā gadrabhā ajā migā, ye vā panaññepi keci tiracchānagatā pāṇā tiṇabhakkhā.	18	
PA_mn_129:18.5	Sa kho so, bhikkhave, bālo idha pubbe rasādo idha pāpāni kammāni karitvā kāyassa bhedā paraṁ maraṇā tesaṁ sattānaṁ sahabyataṁ upapajjati ye te sattā tiṇabhakkhā.	18	
PA_mn_129:19.1	Santi, bhikkhave, tiracchānagatā pāṇā gūthabhakkhā.	19	
PA_mn_129:19.2	Te dūratova gūthagandhaṁ ghāyitvā dhāvanti:	19	
PA_mn_129:19.3	‘ettha bhuñjissāma, ettha bhuñjissāmā’ti.	19	
PA_mn_129:19.4	Seyyathāpi nāma brāhmaṇā āhutigandhena dhāvanti:	19	
PA_mn_129:19.5	‘ettha bhuñjissāma, ettha bhuñjissāmā’ti;	19	
PA_mn_129:19.6	evameva kho, bhikkhave, santi tiracchānagatā pāṇā gūthabhakkhā,	19	
PA_mn_129:19.7	te dūratova gūthagandhaṁ ghāyitvā dhāvanti:	19	
PA_mn_129:19.8	‘ettha bhuñjissāma, ettha bhuñjissāmā’ti.	19	
PA_mn_129:19.9	Katame ca, bhikkhave, tiracchānagatā pāṇā gūthabhakkhā?	19	
PA_mn_129:19.10	Kukkuṭā sūkarā soṇā siṅgālā, ye vā panaññepi keci tiracchānagatā pāṇā gūthabhakkhā.	19	
PA_mn_129:19.11	Sa kho so, bhikkhave, bālo idha pubbe rasādo idha pāpāni kammāni karitvā kāyassa bhedā paraṁ maraṇā tesaṁ sattānaṁ sahabyataṁ upapajjati ye te sattā gūthabhakkhā.	19	
PA_mn_129:20.1	Santi, bhikkhave, tiracchānagatā pāṇā andhakāre jāyanti andhakāre jīyanti andhakāre mīyanti.	20	
PA_mn_129:20.2	Katame ca, bhikkhave, tiracchānagatā pāṇā andhakāre jāyanti andhakāre jīyanti andhakāre mīyanti?	20	
PA_mn_129:20.3	Kīṭā puḷavā gaṇḍuppādā, ye vā panaññepi keci tiracchānagatā pāṇā andhakāre jāyanti andhakāre jīyanti andhakāre mīyanti.	20	
PA_mn_129:20.4_0	Sa kho so, bhikkhave, bālo idha pubbe rasādo, idha pāpāni kammāni karitvā kāyassa	20	
PA_mn_129:20.4_1	bhedā paraṁ maraṇā tesaṁ sattānaṁ sahabyataṁ upapajjati ye te sattā andhakāre jāyanti	20	
PA_mn_129:20.4_2	andhakāre jīyanti andhakāre mīyanti.	20	
PA_mn_129:21.1	Santi, bhikkhave, tiracchānagatā pāṇā udakasmiṁ jāyanti udakasmiṁ jīyanti udakasmiṁ mīyanti.	21	
PA_mn_129:21.2	Katame ca, bhikkhave, tiracchānagatā pāṇā udakasmiṁ jāyanti udakasmiṁ jīyanti udakasmiṁ mīyanti?	21	
PA_mn_129:21.3	Macchā kacchapā susumārā, ye vā panaññepi keci tiracchānagatā pāṇā udakasmiṁ jāyanti udakasmiṁ jīyanti udakasmiṁ mīyanti.	21	
PA_mn_129:21.4_0	Sa kho so, bhikkhave, bālo idha pubbe rasādo idha pāpāni kammāni karitvā kāyassa	21	
PA_mn_129:21.4_1	bhedā paraṁ maraṇā tesaṁ sattānaṁ sahabyataṁ upapajjati ye te sattā udakasmiṁ jāyanti	21	
PA_mn_129:21.4_2	udakasmiṁ jīyanti udakasmiṁ mīyanti.	21	
PA_mn_129:22.1	Santi, bhikkhave, tiracchānagatā pāṇā asucismiṁ jāyanti asucismiṁ jīyanti asucismiṁ mīyanti.	22	
PA_mn_129:22.2	Katame ca, bhikkhave, tiracchānagatā pāṇā asucismiṁ jāyanti asucismiṁ jīyanti asucismiṁ mīyanti?	22	
PA_mn_129:22.3	Ye te, bhikkhave, sattā pūtimacche vā jāyanti pūtimacche vā jīyanti pūtimacche vā mīyanti pūtikuṇape vā …pe…	22	
PA_mn_129:22.4	pūtikummāse vā …	22	
PA_mn_129:22.5	candanikāya vā …	22	
PA_mn_129:22.6	oligalle vā jāyanti, ye vā panaññepi keci tiracchānagatā pāṇā asucismiṁ jāyanti asucismiṁ jīyanti asucismiṁ mīyanti.	22	
PA_mn_129:22.7_0	Sa kho so, bhikkhave, bālo idha pubbe rasādo idha pāpāni kammāni karitvā kāyassa	22	
PA_mn_129:22.7_1	bhedā paraṁ maraṇā tesaṁ sattānaṁ sahabyataṁ upapajjati ye te sattā asucismiṁ jāyanti	22	
PA_mn_129:22.7_2	asucismiṁ jīyanti asucismiṁ mīyanti.	22	
PA_mn_129:23.1	Anekapariyāyenapi kho ahaṁ, bhikkhave, tiracchānayonikathaṁ katheyyaṁ;	23	
PA_mn_129:23.2	yāvañcidaṁ, bhikkhave, na sukaraṁ akkhānena pāpuṇituṁ yāva dukkhā tiracchānayoni.	23	
PA_mn_129:24.1	Seyyathāpi, bhikkhave, puriso ekacchiggalaṁ yugaṁ mahāsamudde pakkhipeyya.	24	
PA_mn_129:24.2	Tamenaṁ puratthimo vāto pacchimena saṁhareyya, pacchimo vāto puratthimena saṁhareyya, uttaro vāto dakkhiṇena saṁhareyya, dakkhiṇo vāto uttarena saṁhareyya.	24	
PA_mn_129:24.3	Tatrāssa kāṇo kacchapo, so vassasatassa vassasatassa accayena sakiṁ ummujjeyya.	24	
PA_mn_129:24.4	Taṁ kiṁ maññatha, bhikkhave,	24	
PA_mn_129:24.5	api nu so kāṇo kacchapo amusmiṁ ekacchiggale yuge gīvaṁ paveseyyā”ti?	24	
PA_mn_129:24.6	“No hetaṁ, bhante”.	24	
PA_mn_129:24.7	“Yadi pana, bhante, kadāci karahaci dīghassa addhuno accayenā”ti.	24	
PA_mn_129:24.8	“Khippataraṁ kho so, bhikkhave, kāṇo kacchapo amusmiṁ ekacchiggale yuge gīvaṁ paveseyya, ato dullabhatarāhaṁ, bhikkhave, manussattaṁ vadāmi sakiṁ vinipātagatena bālena.	24	
PA_mn_129:24.9	Taṁ kissa hetu?	24	
PA_mn_129:24.10	Na hettha, bhikkhave, atthi dhammacariyā samacariyā kusalakiriyā puññakiriyā.	24	
PA_mn_129:24.11	Aññamaññakhādikā ettha, bhikkhave, vattati dubbalakhādikā.	24	
PA_mn_129:25.1	Sa kho so, bhikkhave, bālo sace kadāci karahaci dīghassa addhuno accayena manussattaṁ āgacchati, yāni tāni nīcakulāni—	25	
PA_mn_129:25.2	caṇḍālakulaṁ vā nesādakulaṁ vā venakulaṁ vā rathakārakulaṁ vā pukkusakulaṁ vā.	25	
PA_mn_129:25.3	Tathārūpe kule paccājāyati dalidde appannapānabhojane kasiravuttike, yattha kasirena ghāsacchādo labbhati.	25	
PA_mn_129:25.4_0	So ca hoti dubbaṇṇo duddasiko okoṭimako bavhābādho kāṇo vā kuṇī vā khujjo vā pakkhahato	25	
PA_mn_129:25.4_1	vā na lābhī annassa pānassa vatthassa yānassa mālāgandhavilepanassa seyyāvasathapadīpeyyassa.	25	
PA_mn_129:25.5	So kāyena duccaritaṁ carati vācāya duccaritaṁ carati manasā duccaritaṁ carati.	25	
PA_mn_129:25.6	So kāyena duccaritaṁ caritvā vācāya duccaritaṁ caritvā manasā duccaritaṁ caritvā kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapajjati.	25	
PA_mn_129:26.1	Seyyathāpi, bhikkhave, akkhadhutto paṭhameneva kaliggahena puttampi jīyetha, dārampi jīyetha, sabbaṁ sāpateyyampi jīyetha, uttaripi adhibandhaṁ nigaccheyya.	26	
PA_mn_129:26.2	Appamattako so, bhikkhave, kaliggaho yaṁ so akkhadhutto paṭhameneva kaliggahena puttampi jīyetha, dārampi jīyetha, sabbaṁ sāpateyyampi jīyetha, uttaripi adhibandhaṁ nigaccheyya.	26	
PA_mn_129:26.3_0	Atha kho ayameva tato mahantataro kaliggaho yaṁ so bālo kāyena duccaritaṁ caritvā	26	
PA_mn_129:26.3_1	vācāya duccaritaṁ caritvā manasā duccaritaṁ caritvā kāyassa bhedā paraṁ maraṇā apāyaṁ	26	
PA_mn_129:26.3_2	duggatiṁ vinipātaṁ nirayaṁ upapajjati.	26	
PA_mn_129:26.4	Ayaṁ, bhikkhave, kevalā paripūrā bālabhūmīti.	26	
PA_mn_129:27.1	Tīṇimāni, bhikkhave, paṇḍitassa paṇḍitalakkhaṇāni paṇḍitanimittāni paṇḍitāpadānāni.	27	
PA_mn_129:27.2	Katamāni tīṇi?	27	
PA_mn_129:27.3	Idha, bhikkhave, paṇḍito sucintitacintī ca hoti subhāsitabhāsī ca sukatakammakārī ca.	27	
PA_mn_129:27.4	No cetaṁ, bhikkhave, paṇḍito sucintitacintī ca abhavissa subhāsitabhāsī ca sukatakammakārī ca, kena naṁ paṇḍitā jāneyyuṁ:	27	
PA_mn_129:27.5	‘paṇḍito ayaṁ bhavaṁ sappuriso’ti?	27	
PA_mn_129:28.1	Yasmā ca kho, bhikkhave, paṇḍito sucintitacintī ca hoti subhāsitabhāsī ca sukatakammakārī ca tasmā naṁ paṇḍitā jānanti:	28	
PA_mn_129:28.2	‘paṇḍito ayaṁ bhavaṁ sappuriso’ti.	28	
PA_mn_129:28.3	Sa kho so, bhikkhave, paṇḍito tividhaṁ diṭṭheva dhamme sukhaṁ somanassaṁ paṭisaṁvedeti.	28	
PA_mn_129:28.4	Sace, bhikkhave, paṇḍito sabhāyaṁ vā nisinno hoti, rathikāya vā nisinno hoti, siṅghāṭake vā nisinno hoti;	28	
PA_mn_129:28.5	tatra ce jano tajjaṁ tassāruppaṁ kathaṁ manteti.	28	
PA_mn_129:28.6_0	Sace, bhikkhave, paṇḍito pāṇātipātā paṭivirato hoti, adinnādānā paṭivirato hoti,	28	
PA_mn_129:28.6_1	kāmesumicchācārā paṭivirato hoti, musāvādā paṭivirato hoti, surāmerayamajjappamādaṭṭhānā paṭivirato hoti;	28	
PA_mn_129:28.7	tatra, bhikkhave, paṇḍitassa evaṁ hoti:	28	
PA_mn_129:28.8	‘yaṁ kho jano tajjaṁ tassāruppaṁ kathaṁ manteti;	28	
PA_mn_129:28.9	saṁvijjanteva te dhammā mayi, ahañca tesu dhammesu sandissāmī’ti.	28	
PA_mn_129:28.10	Idaṁ, bhikkhave, paṇḍito paṭhamaṁ diṭṭheva dhamme sukhaṁ somanassaṁ paṭisaṁvedeti.	28	
PA_mn_129:29.1	Puna caparaṁ, bhikkhave, paṇḍito passati rājāno coraṁ āgucāriṁ gahetvā vividhā kammakāraṇā kārente—	29	
PA_mn_129:29.2_0	kasāhipi tāḷente vettehipi tāḷente addhadaṇḍakehipi tāḷente hatthampi chindante pādampi	29	
PA_mn_129:29.2_1	chindante hatthapādampi chindante kaṇṇampi chindante nāsampi chindante kaṇṇanāsampi	29	
PA_mn_129:29.2_2	chindante bilaṅgathālikampi karonte saṅkhamuṇḍikampi karonte rāhumukhampi karonte	29	
PA_mn_129:29.2_3	jotimālikampi karonte hatthapajjotikampi karonte erakavattikampi karonte cīrakavāsikampi	29	
PA_mn_129:29.2_4	karonte eṇeyyakampi karonte balisamaṁsikampi karonte kahāpaṇikampi karonte khārāpatacchikampi	29	
PA_mn_129:29.2_5	karonte palighaparivattikampi karonte palālapīṭhakampi karonte tattenapi telena osiñcante	29	
PA_mn_129:29.2_6	sunakhehipi khādāpente jīvantampi sūle uttāsente asināpi sīsaṁ chindante.	29	
PA_mn_129:29.3	Tatra, bhikkhave, paṇḍitassa evaṁ hoti:	29	
PA_mn_129:29.4_0	‘yathārūpānaṁ kho pāpakānaṁ kammānaṁ hetu rājāno coraṁ āgucāriṁ gahetvā vividhā kammakāraṇā	29	
PA_mn_129:29.4_1	kārenti kasāhipi tāḷenti, vettehipi tāḷenti, addhadaṇḍakehipi tāḷenti, hatthampi	29	
PA_mn_129:29.4_2	chindanti, pādampi chindanti, hatthapādampi chindanti, kaṇṇampi chindanti, nāsampi	29	
PA_mn_129:29.4_3	chindanti, kaṇṇanāsampi chindanti, bilaṅgathālikampi karonti, saṅkhamuṇḍikampi karonti,	29	
PA_mn_129:29.4_4	rāhumukhampi karonti, jotimālikampi karonti, hatthapajjotikampi karonti, erakavattikampi	29	
PA_mn_129:29.4_5	karonti, cīrakavāsikampi karonti, eṇeyyakampi karonti, balisamaṁsikampi karonti,	29	
PA_mn_129:29.4_6	kahāpaṇikampi karonti, khārāpatacchikampi karonti, palighaparivattikampi karonti,	29	
PA_mn_129:29.4_7	palālapīṭhakampi karonti, tattenapi telena osiñcanti, sunakhehipi khādāpenti, jīvantampi	29	
PA_mn_129:29.4_8	sūle uttāsenti, asināpi sīsaṁ chindanti, na te dhammā mayi saṁvijjanti, ahañca na	29	
PA_mn_129:29.4_9	tesu dhammesu sandissāmī’ti.	29	
PA_mn_129:29.5	Idampi, bhikkhave, paṇḍito dutiyaṁ diṭṭheva dhamme sukhaṁ somanassaṁ paṭisaṁvedeti.	29	
PA_mn_129:30.1_0	Puna caparaṁ, bhikkhave, paṇḍitaṁ pīṭhasamārūḷhaṁ vā mañcasamārūḷhaṁ vā chamāyaṁ	30	
PA_mn_129:30.1_1	vā semānaṁ, yānissa pubbe kalyāṇāni kammāni katāni kāyena sucaritāni vācāya sucaritāni	30	
PA_mn_129:30.1_2	manasā sucaritāni tānissa tamhi samaye olambanti …pe…	30	
PA_mn_129:30.2	seyyathāpi, bhikkhave, mahataṁ pabbatakūṭānaṁ chāyā sāyanhasamayaṁ pathaviyā olambanti ajjholambanti abhippalambanti;	30	
PA_mn_129:30.3_0	evameva kho, bhikkhave, paṇḍitaṁ pīṭhasamārūḷhaṁ vā mañcasamārūḷhaṁ vā chamāyaṁ vā	30	
PA_mn_129:30.3_1	semānaṁ yānissa pubbe kalyāṇāni kammāni katāni kāyena sucaritāni vācāya sucaritāni	30	
PA_mn_129:30.3_2	manasā sucaritāni tānissa tamhi samaye olambanti ajjholambanti abhippalambanti.	30	
PA_mn_129:30.4	Tatra, bhikkhave, paṇḍitassa evaṁ hoti:	30	
PA_mn_129:30.5	‘akataṁ vata me pāpaṁ, akataṁ luddaṁ, akataṁ kibbisaṁ;	30	
PA_mn_129:30.6	kataṁ kalyāṇaṁ, kataṁ kusalaṁ, kataṁ bhīruttāṇaṁ.	30	
PA_mn_129:30.7	Yāvatā, bho, akatapāpānaṁ akataluddānaṁ akatakibbisānaṁ katakalyāṇānaṁ katakusalānaṁ katabhīruttāṇānaṁ gati taṁ gatiṁ pecca gacchāmī’ti.	30	
PA_mn_129:30.8	So na socati, na kilamati, na paridevati, na urattāḷiṁ kandati, na sammohaṁ āpajjati.	30	
PA_mn_129:30.9	Idampi, bhikkhave, paṇḍito tatiyaṁ diṭṭheva dhamme sukhaṁ somanassaṁ paṭisaṁvedeti.	30	
PA_mn_129:31.1	Sa kho so, bhikkhave, paṇḍito kāyena sucaritaṁ caritvā vācāya sucaritaṁ caritvā manasā sucaritaṁ caritvā kāyassa bhedā paraṁ maraṇā sugatiṁ saggaṁ lokaṁ upapajjati.	31	
PA_mn_129:32.1	Yaṁ kho taṁ, bhikkhave, sammā vadamāno vadeyya:	32	
PA_mn_129:32.2	‘ekantaṁ iṭṭhaṁ ekantaṁ kantaṁ ekantaṁ manāpan’ti, saggameva taṁ sammā vadamāno vadeyya:	32	
PA_mn_129:32.3	‘ekantaṁ iṭṭhaṁ ekantaṁ kantaṁ ekantaṁ manāpan’ti.	32	
PA_mn_129:32.4	Yāvañcidaṁ, bhikkhave, upamāpi na sukarā yāva sukhā saggā”ti.	32	
PA_mn_129:32.5	Evaṁ vutte, aññataro bhikkhu bhagavantaṁ etadavoca:	32	
PA_mn_129:32.6	“sakkā pana, bhante, upamaṁ kātun”ti?	32	
PA_mn_129:33.1	“Sakkā, bhikkhū”ti bhagavā avoca.	33	
PA_mn_129:33.2	“Seyyathāpi, bhikkhave, rājā cakkavattī sattahi ratanehi samannāgato catūhi ca iddhīhi tatonidānaṁ sukhaṁ somanassaṁ paṭisaṁvedeti.	33	
PA_mn_129:34.1	Katamehi sattahi?	34	
PA_mn_129:34.2_0	Idha, bhikkhave, rañño khattiyassa muddhāvasittassa tadahuposathe pannarase sīsaṁnhātassa	34	
PA_mn_129:34.2_1	uposathikassa uparipāsādavaragatassa dibbaṁ cakkaratanaṁ pātubhavati sahassāraṁ sanemikaṁ	34	
PA_mn_129:34.2_2	sanābhikaṁ sabbākāraparipūraṁ.	34	
PA_mn_129:34.3	Taṁ disvāna rañño khattiyassa muddhāvasittassa evaṁ hoti:	34	
PA_mn_129:34.4_0	‘sutaṁ kho pana metaṁ yassa rañño khattiyassa muddhāvasittassa tadahuposathe pannarase	34	
PA_mn_129:34.4_1	sīsaṁnhātassa uposathikassa uparipāsādavaragatassa dibbaṁ cakkaratanaṁ pātubhavati	34	
PA_mn_129:34.4_2	sahassāraṁ sanemikaṁ sanābhikaṁ sabbākāraparipūraṁ, so hoti rājā cakkavattīti.	34	
PA_mn_129:34.5	Assaṁ nu kho ahaṁ rājā cakkavattī’ti?	34	
PA_mn_129:35.1	Atha kho, bhikkhave, rājā khattiyo muddhāvasitto vāmena hatthena bhiṅkāraṁ gahetvā dakkhiṇena hatthena cakkaratanaṁ abbhukkirati:	35	
PA_mn_129:35.2	‘pavattatu bhavaṁ cakkaratanaṁ, abhivijinātu bhavaṁ cakkaratanan’ti.	35	
PA_mn_129:35.3_0	Atha kho taṁ, bhikkhave, cakkaratanaṁ puratthimaṁ disaṁ pavattati. Anvadeva rājā	35	
PA_mn_129:35.3_1	cakkavattī saddhiṁ caturaṅginiyā senāya. Yasmiṁ kho pana, bhikkhave, padese cakkaratanaṁ	35	
PA_mn_129:35.3_2	patiṭṭhāti tattha rājā cakkavattī vāsaṁ upeti saddhiṁ caturaṅginiyā senāya.	35	
PA_mn_129:35.4	Ye kho pana, bhikkhave, puratthimāya disāya paṭirājāno te rājānaṁ cakkavattiṁ upasaṅkamitvā evamāhaṁsu:	35	
PA_mn_129:35.5	‘ehi kho, mahārāja. Svāgataṁ te, mahārāja. Sakaṁ te, mahārāja. Anusāsa, mahārājā’ti.	35	
PA_mn_129:35.6	Rājā cakkavattī evamāha:	35	
PA_mn_129:35.7	‘pāṇo na hantabbo, adinnaṁ nādātabbaṁ, kāmesumicchā na caritabbā, musā na bhāsitabbā, majjaṁ na pātabbaṁ, yathābhuttañca bhuñjathā’ti.	35	
PA_mn_129:35.8	Ye kho pana, bhikkhave, puratthimāya disāya paṭirājāno te rañño cakkavattissa anuyantā bhavanti.	35	
PA_mn_129:35.9	Atha kho taṁ, bhikkhave, cakkaratanaṁ puratthimaṁ samuddaṁ ajjhogāhetvā paccuttaritvā dakkhiṇaṁ disaṁ pavattati …pe…	35	
PA_mn_129:35.10	dakkhiṇaṁ samuddaṁ ajjhogāhetvā paccuttaritvā pacchimaṁ disaṁ pavattati …pe…	35	
PA_mn_129:35.11_0	pacchimaṁ samuddaṁ ajjhogāhetvā paccuttaritvā uttaraṁ disaṁ pavattati anvadeva rājā	35	
PA_mn_129:35.11_1	cakkavattī saddhiṁ caturaṅginiyā senāya. Yasmiṁ kho pana, bhikkhave, padese cakkaratanaṁ	35	
PA_mn_129:35.11_2	patiṭṭhāti tattha rājā cakkavattī vāsaṁ upeti saddhiṁ caturaṅginiyā senāya.	35	
PA_mn_129:35.12	Ye kho pana, bhikkhave, uttarāya disāya paṭirājāno te rājānaṁ cakkavattiṁ upasaṅkamitvā evamāhaṁsu:	35	
PA_mn_129:35.13	‘ehi kho, mahārāja. Svāgataṁ te, mahārāja. Sakaṁ te, mahārāja. Anusāsa, mahārājā’ti.	35	
PA_mn_129:35.14	Rājā cakkavattī evamāha:	35	
PA_mn_129:35.15	‘pāṇo na hantabbo, adinnaṁ nādātabbaṁ, kāmesumicchā na caritabbā, musā na bhāsitabbā, majjaṁ na pātabbaṁ; yathābhuttañca bhuñjathā’ti.	35	
PA_mn_129:35.16	Ye kho pana, bhikkhave, uttarāya disāya paṭirājāno te rañño cakkavattissa anuyantā bhavanti.	35	
PA_mn_129:35.17_0	Atha kho taṁ, bhikkhave, cakkaratanaṁ samuddapariyantaṁ pathaviṁ abhivijinitvā tameva	35	
PA_mn_129:35.17_1	rājadhāniṁ paccāgantvā rañño cakkavattissa antepuradvāre akkhāhataṁ maññe tiṭṭhati	35	
PA_mn_129:35.17_2	rañño cakkavattissa antepuradvāraṁ upasobhayamānaṁ.	35	
PA_mn_129:35.18	Rañño, bhikkhave, cakkavattissa evarūpaṁ cakkaratanaṁ pātubhavati.	35	
PA_mn_129:36.1	Puna caparaṁ, bhikkhave, rañño cakkavattissa hatthiratanaṁ pātubhavati—	36	
PA_mn_129:36.2	sabbaseto sattappatiṭṭho iddhimā vehāsaṅgamo uposatho nāma nāgarājā.	36	
PA_mn_129:36.3	Taṁ disvāna rañño cakkavattissa cittaṁ pasīdati:	36	
PA_mn_129:36.4	‘bhaddakaṁ vata bho hatthiyānaṁ, sace damathaṁ upeyyā’ti.	36	
PA_mn_129:36.5	Atha kho taṁ, bhikkhave, hatthiratanaṁ seyyathāpi nāma bhaddo hatthājānīyo dīgharattaṁ suparidanto evameva damathaṁ upeti.	36	
PA_mn_129:36.6_0	Bhūtapubbaṁ, bhikkhave, rājā cakkavattī tameva hatthiratanaṁ vīmaṁsamāno pubbaṇhasamayaṁ	36	
PA_mn_129:36.6_1	abhiruhitvā samuddapariyantaṁ pathaviṁ anusaṁyāyitvā tameva rājadhāniṁ paccāgantvā pātarāsamakāsi.	36	
PA_mn_129:36.7	Rañño, bhikkhave, cakkavattissa evarūpaṁ hatthiratanaṁ pātubhavati.	36	
PA_mn_129:37.1	Puna caparaṁ, bhikkhave, rañño cakkavattissa assaratanaṁ pātubhavati—	37	
PA_mn_129:37.2	sabbaseto kāḷasīso muñjakeso iddhimā vehāsaṅgamo valāhako nāma assarājā.	37	
PA_mn_129:37.3	Taṁ disvāna rañño cakkavattissa cittaṁ pasīdati:	37	
PA_mn_129:37.4	‘bhaddakaṁ vata bho assayānaṁ, sace damathaṁ upeyyā’ti.	37	
PA_mn_129:37.5	Atha kho taṁ, bhikkhave, assaratanaṁ seyyathāpi nāma bhaddo assājānīyo dīgharattaṁ suparidanto evameva damathaṁ upeti.	37	
PA_mn_129:37.6_0	Bhūtapubbaṁ, bhikkhave, rājā cakkavattī tameva assaratanaṁ vīmaṁsamāno pubbaṇhasamayaṁ	37	
PA_mn_129:37.6_1	abhiruhitvā samuddapariyantaṁ pathaviṁ anusaṁyāyitvā tameva rājadhāniṁ paccāgantvā pātarāsamakāsi.	37	
PA_mn_129:37.7	Rañño, bhikkhave, cakkavattissa evarūpaṁ assaratanaṁ pātubhavati.	37	
PA_mn_129:38.1	Puna caparaṁ, bhikkhave, rañño cakkavattissa maṇiratanaṁ pātubhavati.	38	
PA_mn_129:38.2	So hoti maṇi veḷuriyo subho jātimā aṭṭhaṁso suparikammakato.	38	
PA_mn_129:38.3	Tassa kho pana, bhikkhave, maṇiratanassa ābhā samantā yojanaṁ phuṭā hoti.	38	
PA_mn_129:38.4	Bhūtapubbaṁ, bhikkhave, rājā cakkavattī tameva maṇiratanaṁ vīmaṁsamāno caturaṅginiṁ senaṁ sannayhitvā maṇiṁ dhajaggaṁ āropetvā rattandhakāratimisāya pāyāsi.	38	
PA_mn_129:38.5	Ye kho pana, bhikkhave, samantā gāmā ahesuṁ te tenobhāsena kammante payojesuṁ ‘divā’ti maññamānā.	38	
PA_mn_129:38.6	Rañño, bhikkhave, cakkavattissa evarūpaṁ maṇiratanaṁ pātubhavati.	38	
PA_mn_129:39.1	Puna caparaṁ, bhikkhave, rañño cakkavattissa itthiratanaṁ pātubhavati.	39	
PA_mn_129:39.2	Sā abhirūpā dassanīyā pāsādikā paramāya vaṇṇapokkharatāya samannāgatā nātidīghā nātirassā nātikisā nātithūlā nātikāḷikā nāccodātā, atikkantā mānusaṁ vaṇṇaṁ, appattā dibbaṁ vaṇṇaṁ.	39	
PA_mn_129:39.3	Tassa kho pana, bhikkhave, itthiratanassa evarūpo kāyasamphasso hoti, seyyathāpi nāma tūlapicuno vā kappāsapicuno vā.	39	
PA_mn_129:39.4	Tassa kho pana, bhikkhave, itthiratanassa sīte uṇhāni gattāni honti, uṇhe sītāni gattāni honti.	39	
PA_mn_129:39.5	Tassa kho pana, bhikkhave, itthiratanassa kāyato candanagandho vāyati, mukhato uppalagandho vāyati.	39	
PA_mn_129:39.6	Taṁ kho pana, bhikkhave, itthiratanaṁ rañño cakkavattissa pubbuṭṭhāyinī hoti pacchānipātinī kiṅkārapaṭissāvinī manāpacārinī piyavādinī.	39	
PA_mn_129:39.7	Taṁ kho pana, bhikkhave, itthiratanaṁ rājānaṁ cakkavattiṁ manasāpi no aticarati, kuto pana kāyena?	39	
PA_mn_129:39.8	Rañño, bhikkhave, cakkavattissa evarūpaṁ itthiratanaṁ pātubhavati.	39	
PA_mn_129:40.1	Puna caparaṁ, bhikkhave, rañño cakkavattissa gahapatiratanaṁ pātubhavati.	40	
PA_mn_129:40.2	Tassa kammavipākajaṁ dibbacakkhu pātubhavati, yena nidhiṁ passati sassāmikampi assāmikampi.	40	
PA_mn_129:40.3	So rājānaṁ cakkavattiṁ upasaṅkamitvā evamāha:	40	
PA_mn_129:40.4	‘appossukko tvaṁ, deva, hohi. Ahaṁ te dhanena dhanakaraṇīyaṁ karissāmī’ti.	40	
PA_mn_129:40.5	Bhūtapubbaṁ, bhikkhave, rājā cakkavattī tameva gahapatiratanaṁ vīmaṁsamāno nāvaṁ abhiruhitvā majjhe gaṅgāya nadiyā sotaṁ ogāhitvā gahapatiratanaṁ etadavoca:	40	
PA_mn_129:40.6	‘attho me, gahapati, hiraññasuvaṇṇenā’ti.	40	
PA_mn_129:40.7	‘Tena hi, mahārāja, ekaṁ tīraṁ nāvā upetū’ti.	40	
PA_mn_129:40.8	‘Idheva me, gahapati, attho hiraññasuvaṇṇenā’ti.	40	
PA_mn_129:40.9	Atha kho taṁ, bhikkhave, gahapatiratanaṁ ubhohi hatthehi udake omasitvā pūraṁ hiraññasuvaṇṇassa kumbhiṁ uddharitvā rājānaṁ cakkavattiṁ etadavoca:	40	
PA_mn_129:40.10	‘alamettāvatā, mahārāja. Katamettāvatā, mahārāja. Pūjitamettāvatā, mahārājā’ti.	40	
PA_mn_129:40.11	Rājā cakkavattī evamāha:	40	
PA_mn_129:40.12	‘alamettāvatā, gahapati. Katamettāvatā, gahapati. Pūjitamettāvatā, gahapatī’ti.	40	
PA_mn_129:40.13	Rañño, bhikkhave, cakkavattissa evarūpaṁ gahapatiratanaṁ pātubhavati.	40	
PA_mn_129:41.1	Puna caparaṁ, bhikkhave, rañño cakkavattissa pariṇāyakaratanaṁ pātubhavati—	41	
PA_mn_129:41.2	paṇḍito byatto medhāvī paṭibalo rājānaṁ cakkavattiṁ upayāpetabbaṁ upayāpetuṁ apayāpetabbaṁ apayāpetuṁ ṭhapetabbaṁ ṭhapetuṁ.	41	
PA_mn_129:41.3	So rājānaṁ cakkavattiṁ upasaṅkamitvā evamāha:	41	
PA_mn_129:41.4	‘appossukko tvaṁ, deva, hohi. Ahamanusāsissāmī’ti.	41	
PA_mn_129:41.5	Rañño, bhikkhave, cakkavattissa evarūpaṁ pariṇāyakaratanaṁ pātubhavati.	41	
PA_mn_129:41.6	Rājā, bhikkhave, cakkavattī imehi sattahi ratanehi samannāgato hoti.	41	
PA_mn_129:42.1	Katamāhi catūhi iddhīhi?	42	
PA_mn_129:42.2	Idha, bhikkhave, rājā cakkavattī abhirūpo hoti dassanīyo pāsādiko paramāya vaṇṇapokkharatāya samannāgato ativiya aññehi manussehi.	42	
PA_mn_129:42.3	Rājā, bhikkhave, cakkavattī imāya paṭhamāya iddhiyā samannāgato hoti.	42	
PA_mn_129:43.1	Puna caparaṁ, bhikkhave, rājā cakkavattī dīghāyuko hoti ciraṭṭhitiko ativiya aññehi manussehi.	43	
PA_mn_129:43.2	Rājā, bhikkhave, cakkavattī imāya dutiyāya iddhiyā samannāgato hoti.	43	
PA_mn_129:44.1	Puna caparaṁ, bhikkhave, rājā cakkavattī appābādho hoti appātaṅko samavepākiniyā gahaṇiyā samannāgato nātisītāya nāccuṇhāya ativiya aññehi manussehi.	44	
PA_mn_129:44.2	Rājā, bhikkhave, cakkavattī imāya tatiyāya iddhiyā samannāgato hoti.	44	
PA_mn_129:45.1	Puna caparaṁ, bhikkhave, rājā cakkavattī brāhmaṇagahapatikānaṁ piyo hoti manāpo.	45	
PA_mn_129:45.2	Seyyathāpi, bhikkhave, pitā puttānaṁ piyo hoti manāpo;	45	
PA_mn_129:45.3	evameva kho, bhikkhave, rājā cakkavattī brāhmaṇagahapatikānaṁ piyo hoti manāpo.	45	
PA_mn_129:45.4	Raññopi, bhikkhave, cakkavattissa brāhmaṇagahapatikā piyā honti manāpā.	45	
PA_mn_129:45.5	Seyyathāpi, bhikkhave, pitu puttā piyā honti manāpā;	45	
PA_mn_129:45.6	evameva kho, bhikkhave, raññopi cakkavattissa brāhmaṇagahapatikā piyā honti manāpā.	45	
PA_mn_129:45.7	Bhūtapubbaṁ, bhikkhave, rājā cakkavattī caturaṅginiyā senāya uyyānabhūmiṁ niyyāsi.	45	
PA_mn_129:45.8	Atha kho, bhikkhave, brāhmaṇagahapatikā rājānaṁ cakkavattiṁ upasaṅkamitvā evamāhaṁsu:	45	
PA_mn_129:45.9	‘ataramāno, deva, yāhi yathā taṁ mayaṁ cirataraṁ passeyyāmā’ti.	45	
PA_mn_129:45.10	Rājāpi, bhikkhave, cakkavattī sārathiṁ āmantesi:	45	
PA_mn_129:45.11	‘ataramāno, sārathi, pesehi yathā maṁ brāhmaṇagahapatikā cirataraṁ passeyyun’ti.	45	
PA_mn_129:45.12	Rājā, bhikkhave, cakkavattī imāya catutthāya iddhiyā samannāgato hoti.	45	
PA_mn_129:45.13	Rājā, bhikkhave, cakkavattī imāhi catūhi iddhīhi samannāgato hoti.	45	
PA_mn_129:46.1	Taṁ kiṁ maññatha, bhikkhave,	46	
PA_mn_129:46.2	api nu kho rājā cakkavattī imehi sattahi ratanehi samannāgato imāhi catūhi ca iddhīhi tatonidānaṁ sukhaṁ somanassaṁ paṭisaṁvediyethā”ti?	46	
PA_mn_129:46.3	“Ekamekenapi, bhante, ratanena samannāgato rājā cakkavattī tatonidānaṁ sukhaṁ somanassaṁ paṭisaṁvediyetha, ko pana vādo sattahi ratanehi catūhi ca iddhīhī”ti?	46	
PA_mn_129:47.1	Atha kho bhagavā parittaṁ pāṇimattaṁ pāsāṇaṁ gahetvā bhikkhū āmantesi:	47	
PA_mn_129:47.2	“Taṁ kiṁ maññatha, bhikkhave,	47	
PA_mn_129:47.3	katamo nu kho mahantataro—yo cāyaṁ mayā paritto pāṇimatto pāsāṇo gahito yo ca himavā pabbatarājā”ti?	47	
PA_mn_129:47.4	“Appamattako ayaṁ, bhante, bhagavatā paritto pāṇimatto pāsāṇo gahito; himavantaṁ pabbatarājānaṁ upanidhāya saṅkhampi na upeti; kalabhāgampi na upeti; upanidhampi na upetī”ti.	47	
PA_mn_129:47.5_0	“Evameva kho, bhikkhave, yaṁ rājā cakkavattī sattahi ratanehi samannāgato catūhi	47	
PA_mn_129:47.5_1	ca iddhīhi tatonidānaṁ sukhaṁ somanassaṁ paṭisaṁvedeti taṁ dibbassa sukhassa upanidhāya	47	
PA_mn_129:47.5_2	saṅkhampi na upeti; kalabhāgampi na upeti; upanidhampi na upeti.	47	
PA_mn_129:48.1	Sa kho so, bhikkhave, paṇḍito sace kadāci karahaci dīghassa addhuno accayena manussattaṁ āgacchati, yāni tāni uccākulāni—	48	
PA_mn_129:48.2_0	khattiyamahāsālakulaṁ vā brāhmaṇamahāsālakulaṁ vā gahapatimahāsālakulaṁ vā tathārūpe	48	
PA_mn_129:48.2_1	kule paccājāyati aḍḍhe mahaddhane mahābhoge pahūtajātarūparajate pahūtavittūpakaraṇe pahūtadhanadhaññe.	48	
PA_mn_129:48.3	So ca hoti abhirūpo dassanīyo pāsādiko paramāya vaṇṇapokkharatāya samannāgato, lābhī annassa pānassa vatthassa yānassa mālāgandhavilepanassa seyyāvasathapadīpeyyassa.	48	
PA_mn_129:48.4	So kāyena sucaritaṁ carati, vācāya sucaritaṁ carati, manasā sucaritaṁ carati.	48	
PA_mn_129:48.5	So kāyena sucaritaṁ caritvā, vācāya sucaritaṁ caritvā, manasā sucaritaṁ caritvā, kāyassa bhedā paraṁ maraṇā sugatiṁ saggaṁ lokaṁ upapajjati.	48	
PA_mn_129:49.1	Seyyathāpi, bhikkhave, akkhadhutto paṭhameneva kaṭaggahena mahantaṁ bhogakkhandhaṁ adhigaccheyya;	49	
PA_mn_129:49.2	appamattako so, bhikkhave, kaṭaggaho yaṁ so akkhadhutto paṭhameneva kaṭaggahena mahantaṁ bhogakkhandhaṁ adhigaccheyya.	49	
PA_mn_129:49.3_0	Atha kho ayameva tato mahantataro kaṭaggaho yaṁ so paṇḍito kāyena sucaritaṁ caritvā,	49	
PA_mn_129:49.3_1	vācāya sucaritaṁ caritvā, manasā sucaritaṁ caritvā kāyassa bhedā paraṁ maraṇā sugatiṁ	49	
PA_mn_129:49.3_2	saggaṁ lokaṁ upapajjati.	49	
PA_mn_129:49.4	Ayaṁ, bhikkhave, kevalā paripūrā paṇḍitabhūmī”ti.	49	
PA_mn_129:49.5	Idamavoca bhagavā.	49	
PA_mn_129:49.6	Attamanā te bhikkhū bhagavato bhāsitaṁ abhinandunti.	49	
PA_mn_129:49.7	Bālapaṇḍitasuttaṁ niṭṭhitaṁ navamaṁ.	49	
