segmentnr	original	folio	analyzed
PA_bi-vb_pc35:0.1	Theravāda Vinaya	0	
PA_bi-vb_pc35:0.2	Bhikkhunivibhaṅga	0	
PA_bi-vb_pc35:0.3	Pācittiyakaṇḍa	0	
PA_bi-vb_pc35:0.4	Tuvaṭṭavagga	0	
PA_bi-vb_pc35:0.5	35. Nikkaḍḍhanasikkhāpada	0	
PA_bi-vb_pc35:1.1	Tena samayena buddho bhagavā sāvatthiyaṁ viharati jetavane anāthapiṇḍikassa ārāme.	1	
PA_bi-vb_pc35:1.2	Tena kho pana samayena bhaddā kāpilānī sākete vassaṁ upagatā hoti.	1	
PA_bi-vb_pc35:1.3	Sā kenacideva karaṇīyena ubbāḷhā thullanandāya bhikkhuniyā santike dūtaṁ pāhesi—	1	
PA_bi-vb_pc35:1.4	“sace me ayyā thullanandā upassayaṁ dadeyya āgaccheyyāmahaṁ sāvatthin”ti.	1	
PA_bi-vb_pc35:1.5	Thullanandā bhikkhunī evamāha—	1	
PA_bi-vb_pc35:1.6	“āgacchatu, dassāmī”ti.	1	
PA_bi-vb_pc35:1.7	Atha kho bhaddā kāpilānī sāketā sāvatthiṁ agamāsi.	1	
PA_bi-vb_pc35:1.8	Thullanandā bhikkhunī bhaddāya kāpilāniyā upassayaṁ adāsi.	1	
PA_bi-vb_pc35:1.9	Tena kho pana samayena thullanandā bhikkhunī bahussutā hoti bhāṇikā visāradā paṭṭā dhammiṁ kathaṁ kātuṁ.	1	
PA_bi-vb_pc35:1.10	Bhaddāpi kāpilānī bahussutā hoti bhāṇikā visāradā paṭṭā dhammiṁ kathaṁ kātuṁ uḷārasambhāvitā.	1	
PA_bi-vb_pc35:1.11	Manussā—	1	
PA_bi-vb_pc35:1.12_0	“ayyā bhaddā kāpilānī bahussutā bhāṇikā visāradā paṭṭā dhammiṁ kathaṁ kātuṁ uḷārasambhāvitā”ti	1	
PA_bi-vb_pc35:1.12_1	bhaddaṁ kāpilāniṁ paṭhamaṁ payirupāsitvā pacchā thullanandaṁ bhikkhuniṁ payirupāsanti.	1	
PA_bi-vb_pc35:1.13	Thullanandā bhikkhunī issāpakatā—	1	
PA_bi-vb_pc35:1.14	“imā kira appicchā santuṭṭhā pavivittā asaṁsaṭṭhā yā imā saññattibahulā viññattibahulā viharantī”ti kupitā anattamanā bhaddaṁ kāpilāniṁ upassayā nikkaḍḍhi.	1	
PA_bi-vb_pc35:1.15	Yā tā bhikkhuniyo appicchā …pe… tā ujjhāyanti khiyyanti vipācenti—	1	
PA_bi-vb_pc35:1.16	“kathañhi nāma ayyā thullanandā ayyāya bhaddāya kāpilāniyā upassayaṁ datvā kupitā anattamanā nikkaḍḍhissatī”ti …pe…	1	
PA_bi-vb_pc35:1.17	“saccaṁ kira, bhikkhave, thullanandā bhikkhunī bhaddāya kāpilāniyā upassayaṁ datvā kupitā anattamanā nikkaḍḍhatī”ti?	1	
PA_bi-vb_pc35:1.18	“Saccaṁ, bhagavā”ti.	1	
PA_bi-vb_pc35:1.19	Vigarahi buddho bhagavā …pe…	1	
PA_bi-vb_pc35:1.20	kathañhi nāma, bhikkhave, thullanandā bhikkhunī bhaddāya kāpilāniyā upassayaṁ datvā kupitā anattamanā nikkaḍḍhissati.	1	
PA_bi-vb_pc35:1.21	Netaṁ, bhikkhave, appasannānaṁ vā pasādāya …pe…	1	
PA_bi-vb_pc35:1.22	evañca pana, bhikkhave, bhikkhuniyo imaṁ sikkhāpadaṁ uddisantu—	1	
PA_bi-vb_pc35:1.23.1	“Yā pana bhikkhunī bhikkhuniyā upassayaṁ datvā kupitā anattamanā nikkaḍḍheyya vā nikkaḍḍhāpeyya vā, pācittiyan”ti.	1	
PA_bi-vb_pc35:2.1.1	Yā panāti	2	
PA_bi-vb_pc35:2.1.2	yā yādisā …pe…	2	
PA_bi-vb_pc35:2.1.3	bhikkhunīti	2	
PA_bi-vb_pc35:2.1.4	…pe… ayaṁ imasmiṁ atthe adhippetā bhikkhunīti.	2	
PA_bi-vb_pc35:2.1.5	Bhikkhuniyāti	2	
PA_bi-vb_pc35:2.1.6	aññāya bhikkhuniyā.	2	
PA_bi-vb_pc35:2.1.7	Upassayo nāma	2	
PA_bi-vb_pc35:2.1.8	kavāṭabaddho vuccati.	2	
PA_bi-vb_pc35:2.1.9	Datvāti	2	
PA_bi-vb_pc35:2.1.10	sayaṁ datvā.	2	
PA_bi-vb_pc35:2.1.11	Kupitā anattamanāti	2	
PA_bi-vb_pc35:2.1.12	anabhiraddhā āhatacittā khilajātā.	2	
PA_bi-vb_pc35:2.1.13	Nikkaḍḍheyyāti	2	
PA_bi-vb_pc35:2.1.14	gabbhe gahetvā pamukhaṁ nikkaḍḍhati, āpatti pācittiyassa.	2	
PA_bi-vb_pc35:2.1.15	Pamukhe gahetvā bahi nikkaḍḍhati, āpatti pācittiyassa.	2	
PA_bi-vb_pc35:2.1.16	Ekena payogena bahukepi dvāre atikkāmeti, āpatti pācittiyassa.	2	
PA_bi-vb_pc35:2.1.17	Nikkaḍḍhāpeyyāti	2	
PA_bi-vb_pc35:2.1.18	aññaṁ āṇāpeti, āpatti pācittiyassa.	2	
PA_bi-vb_pc35:2.1.19	Sakiṁ āṇattā bahukepi dvāre atikkāmeti, āpatti pācittiyassa.	2	
PA_bi-vb_pc35:2.2.1	Upasampannāya upasampannasaññā upassayaṁ datvā kupitā anattamanā nikkaḍḍhati vā nikkaḍḍhāpeti vā, āpatti pācittiyassa.	2	
PA_bi-vb_pc35:2.2.2	Upasampannāya vematikā upassayaṁ datvā kupitā anattamanā nikkaḍḍhati vā nikkaḍḍhāpeti vā, āpatti pācittiyassa.	2	
PA_bi-vb_pc35:2.2.3	Upasampannāya anupasampannasaññā upassayaṁ datvā kupitā anattamanā nikkaḍḍhati vā nikkaḍḍhāpeti vā, āpatti pācittiyassa.	2	
PA_bi-vb_pc35:2.2.4	Tassā parikkhāraṁ nikkaḍḍhati vā nikkaḍḍhāpeti vā, āpatti dukkaṭassa.	2	
PA_bi-vb_pc35:2.2.5	Akavāṭabaddhā nikkaḍḍhati vā nikkaḍḍhāpeti vā, āpatti dukkaṭassa.	2	
PA_bi-vb_pc35:2.2.6	Tassā parikkhāraṁ nikkaḍḍhati vā nikkaḍḍhāpeti vā, āpatti dukkaṭassa.	2	
PA_bi-vb_pc35:2.2.7	Anupasampannaṁ kavāṭabaddhā vā akavāṭabaddhā vā nikkaḍḍhati vā nikkaḍḍhāpeti vā, āpatti dukkaṭassa.	2	
PA_bi-vb_pc35:2.2.8	Tassā parikkhāraṁ nikkaḍḍhati vā nikkaḍḍhāpeti vā, āpatti dukkaṭassa.	2	
PA_bi-vb_pc35:2.2.9	Anupasampannāya upasampannasaññā, āpatti dukkaṭassa.	2	
PA_bi-vb_pc35:2.2.10	Anupasampannāya vematikā, āpatti dukkaṭassa.	2	
PA_bi-vb_pc35:2.2.11	Anupasampannāya anupasampannasaññā, āpatti dukkaṭassa.	2	
PA_bi-vb_pc35:2.3.1	Anāpatti—	2	
PA_bi-vb_pc35:2.3.2	alajjiniṁ nikkaḍḍhati vā nikkaḍḍhāpeti vā,	2	
PA_bi-vb_pc35:2.3.3	tassā parikkhāraṁ nikkaḍḍhati vā nikkaḍḍhāpeti vā,	2	
PA_bi-vb_pc35:2.3.4	ummattikaṁ nikkaḍḍhati vā nikkaḍḍhāpeti vā,	2	
PA_bi-vb_pc35:2.3.5	tassā parikkhāraṁ nikkaḍḍhati vā nikkaḍḍhāpeti vā,	2	
PA_bi-vb_pc35:2.3.6	bhaṇḍanakārikaṁ kalahakārikaṁ vivādakārikaṁ bhassakārikaṁ saṅghe adhikaraṇakārikaṁ nikkaḍḍhati vā nikkaḍḍhāpeti vā,	2	
PA_bi-vb_pc35:2.3.7	tassā parikkhāraṁ nikkaḍḍhati vā nikkaḍḍhāpeti vā,	2	
PA_bi-vb_pc35:2.3.8	antevāsiniṁ vā saddhivihāriniṁ vā na sammā vattantiṁ nikkaḍḍhati vā nikkaḍḍhāpeti vā,	2	
PA_bi-vb_pc35:2.3.9	tassā parikkhāraṁ nikkaḍḍhati vā nikkaḍḍhāpeti vā,	2	
PA_bi-vb_pc35:2.3.10	ummattikāya,	2	
PA_bi-vb_pc35:2.3.11	ādikammikāyāti.	2	
PA_bi-vb_pc35:2.3.12	Pañcamasikkhāpadaṁ niṭṭhitaṁ.	2	
