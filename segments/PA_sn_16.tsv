segmentnr	original	folio	analyzed
PA_sn_16:1.0.1	Saṁyutta Nikāya 16.1	1	
PA_sn_16:1.0.2	1. Kassapavagga	1	
PA_sn_16:1.0.3	Santuṭṭhasutta	1	
PA_sn_16:1.1.1	Sāvatthiyaṁ viharati.	1	
PA_sn_16:1.1.2	“Santuṭṭhāyaṁ, bhikkhave, kassapo itarītarena cīvarena, itarītaracīvarasantuṭṭhiyā ca vaṇṇavādī;	1	
PA_sn_16:1.1.3	na ca cīvarahetu anesanaṁ appatirūpaṁ āpajjati; aladdhā ca cīvaraṁ na paritassati; laddhā ca cīvaraṁ agadhito amucchito anajjhāpanno ādīnavadassāvī nissaraṇapañño paribhuñjati.	1	
PA_sn_16:1.2.1_0	Santuṭṭhāyaṁ, bhikkhave, kassapo itarītarena piṇḍapātena, itarītarapiṇḍapātasantuṭṭhiyā	1	
PA_sn_16:1.2.1_1	ca vaṇṇavādī; na ca piṇḍapātahetu anesanaṁ appatirūpaṁ āpajjati; aladdhā ca piṇḍapātaṁ	1	
PA_sn_16:1.2.1_2	na paritassati; laddhā ca piṇḍapātaṁ agadhito amucchito anajjhāpanno ādīnavadassāvī	1	
PA_sn_16:1.2.1_3	nissaraṇapañño paribhuñjati.	1	
PA_sn_16:1.3.1_0	Santuṭṭhāyaṁ, bhikkhave, kassapo itarītarena senāsanena, itarītarasenāsanasantuṭṭhiyā	1	
PA_sn_16:1.3.1_1	ca vaṇṇavādī; na ca senāsanahetu anesanaṁ appatirūpaṁ āpajjati; aladdhā ca senāsanaṁ	1	
PA_sn_16:1.3.1_2	na paritassati; laddhā ca senāsanaṁ agadhito amucchito anajjhāpanno ādīnavadassāvī	1	
PA_sn_16:1.3.1_3	nissaraṇapañño paribhuñjati.	1	
PA_sn_16:1.4.1_0	Santuṭṭhāyaṁ, bhikkhave, kassapo itarītarena gilānappaccayabhesajjaparikkhārena,	1	
PA_sn_16:1.4.1_1	itarītaragilānappaccayabhesajjaparikkhārasantuṭṭhiyā ca vaṇṇavādī; na ca gilānappaccayabhesajjaparikkhārahetu	1	
PA_sn_16:1.4.1_2	anesanaṁ appatirūpaṁ āpajjati; aladdhā ca gilānappaccayabhesajjaparikkhāraṁ na paritassati;	1	
PA_sn_16:1.4.1_3	laddhā ca gilānappaccayabhesajjaparikkhāraṁ agadhito amucchito anajjhāpanno ādīnavadassāvī	1	
PA_sn_16:1.4.1_4	nissaraṇapañño paribhuñjati.	1	
PA_sn_16:1.5.1	Tasmātiha, bhikkhave, evaṁ sikkhitabbaṁ: ‘santuṭṭhā bhavissāma itarītarena cīvarena, itarītaracīvarasantuṭṭhiyā ca vaṇṇavādino; na ca cīvarahetu anesanaṁ appatirūpaṁ āpajjissāma;	1	
PA_sn_16:1.5.2	aladdhā ca cīvaraṁ na ca paritassissāma; laddhā ca cīvaraṁ agadhitā amucchitā anajjhāpannā ādīnavadassāvino nissaraṇapaññā paribhuñjissāma’.	1	
PA_sn_16:1.5.3	(Evaṁ sabbaṁ kātabbaṁ.)	1	
PA_sn_16:1.6.1	‘Santuṭṭhā bhavissāma itarītarena piṇḍapātena …pe…	1	
PA_sn_16:1.6.2	santuṭṭhā bhavissāma itarītarena senāsanena …pe…	1	
PA_sn_16:1.6.3_0	santuṭṭhā bhavissāma itarītarena gilānappaccayabhesajjaparikkhārena, itarītaragilānappaccayabhesajjaparikkhārasantuṭṭhiyā	1	
PA_sn_16:1.6.3_1	ca vaṇṇavādino; na ca gilānappaccayabhesajjaparikkhārahetu anesanaṁ appatirūpaṁ āpajjissāma	1	
PA_sn_16:1.6.3_2	aladdhā ca gilānappaccayabhesajjaparikkhāraṁ na paritassissāma; laddhā ca gilānappaccayabhesajjaparikkhāraṁ	1	
PA_sn_16:1.6.3_3	agadhitā amucchitā anajjhāpannā ādīnavadassāvino nissaraṇapaññā paribhuñjissāmā’ti.	1	
PA_sn_16:1.6.4	Evañhi vo, bhikkhave, sikkhitabbaṁ.	1	
PA_sn_16:1.6.5	Kassapena vā hi vo, bhikkhave, ovadissāmi yo vā panassa kassapasadiso, ovaditehi ca pana vo tathattāya paṭipajjitabban”ti.	1	
PA_sn_16:1.6.6	Paṭhamaṁ.	1	
PA_sn_16:2.0.1	Saṁyutta Nikāya 16.2	2	
PA_sn_16:2.0.2	1. Kassapavagga	2	
PA_sn_16:2.0.3	Anottappīsutta	2	
PA_sn_16:2.1.1	Evaṁ me sutaṁ—	2	
PA_sn_16:2.1.2	ekaṁ samayaṁ āyasmā ca mahākassapo āyasmā ca sāriputto bārāṇasiyaṁ viharanti isipatane migadāye.	2	
PA_sn_16:2.1.3	Atha kho āyasmā sāriputto sāyanhasamayaṁ paṭisallānā vuṭṭhito yenāyasmā mahākassapo tenupasaṅkami; upasaṅkamitvā āyasmatā mahākassapena saddhiṁ sammodi.	2	
PA_sn_16:2.1.4	Sammodanīyaṁ kathaṁ sāraṇīyaṁ vītisāretvā ekamantaṁ nisīdi. Ekamantaṁ nisinno kho āyasmā sāriputto āyasmantaṁ mahākassapaṁ etadavoca:	2	
PA_sn_16:2.1.5	“vuccati hidaṁ, āvuso kassapa, anātāpī anottappī abhabbo sambodhāya abhabbo nibbānāya abhabbo anuttarassa yogakkhemassa adhigamāya;	2	
PA_sn_16:2.1.6	ātāpī ca kho ottappī bhabbo sambodhāya bhabbo nibbānāya bhabbo anuttarassa yogakkhemassa adhigamāyā”ti.	2	
PA_sn_16:2.2.1	“Kittāvatā nu kho, āvuso, anātāpī hoti anottappī abhabbo sambodhāya abhabbo nibbānāya abhabbo anuttarassa yogakkhemassa adhigamāya;	2	
PA_sn_16:2.2.2	kittāvatā ca panāvuso, ātāpī hoti ottappī bhabbo sambodhāya bhabbo nibbānāya bhabbo anuttarassa yogakkhemassa adhigamāyā”ti?	2	
PA_sn_16:2.2.3_0	“Idhāvuso, bhikkhu ‘anuppannā me pāpakā akusalā dhammā uppajjamānā anatthāya saṁvatteyyun’ti	2	
PA_sn_16:2.2.3_1	na ātappaṁ karoti, ‘uppannā me pāpakā akusalā dhammā appahīyamānā anatthāya saṁvatteyyun’ti	2	
PA_sn_16:2.2.3_2	na ātappaṁ karoti, ‘anuppannā me kusalā dhammā nuppajjamānā anatthāya saṁvatteyyun’ti	2	
PA_sn_16:2.2.3_3	na ātappaṁ karoti, ‘uppannā me kusalā dhammā nirujjhamānā anatthāya saṁvatteyyun’ti na ātappaṁ karoti.	2	
PA_sn_16:2.2.4	Evaṁ kho, āvuso, anātāpī hoti.	2	
PA_sn_16:2.3.1	Kathañcāvuso, anottappī hoti?	2	
PA_sn_16:2.3.2_0	Idhāvuso, bhikkhu ‘anuppannā me pāpakā akusalā dhammā uppajjamānā anatthāya saṁvatteyyun’ti	2	
PA_sn_16:2.3.2_1	na ottappati, ‘uppannā me pāpakā akusalā dhammā appahīyamānā anatthāya saṁvatteyyun’ti	2	
PA_sn_16:2.3.2_2	na ottappati, ‘anuppannā me kusalā dhammā nuppajjamānā anatthāya saṁvatteyyun’ti	2	
PA_sn_16:2.3.2_3	na ottappati, ‘uppannā me kusalā dhammā nirujjhamānā anatthāya saṁvatteyyun’ti na ottappati.	2	
PA_sn_16:2.3.3	Evaṁ kho, āvuso, anottappī hoti.	2	
PA_sn_16:2.3.4	Evaṁ kho, āvuso, anātāpī anottappī abhabbo sambodhāya abhabbo nibbānāya abhabbo anuttarassa yogakkhemassa adhigamāya.	2	
PA_sn_16:2.4.1	Kathañcāvuso, ātāpī hoti?	2	
PA_sn_16:2.4.2_0	Idhāvuso, bhikkhu ‘anuppannā me pāpakā akusalā dhammā uppajjamānā anatthāya saṁvatteyyun’ti	2	
PA_sn_16:2.4.2_1	ātappaṁ karoti, ‘uppannā me pāpakā akusalā dhammā appahīyamānā anatthāya saṁvatteyyun’ti	2	
PA_sn_16:2.4.2_2	ātappaṁ karoti, anuppannā me kusalā dhammā …pe… ātappaṁ karoti.	2	
PA_sn_16:2.4.3	Evaṁ kho, āvuso, ātāpī hoti.	2	
PA_sn_16:2.5.1	Kathañcāvuso, ottappī hoti?	2	
PA_sn_16:2.5.2_0	Idhāvuso, bhikkhu ‘anuppannā me pāpakā akusalā dhammā uppajjamānā anatthāya saṁvatteyyun’ti	2	
PA_sn_16:2.5.2_1	ottappati, ‘uppannā me pāpakā akusalā dhammā appahīyamānā anatthāya saṁvatteyyun’ti	2	
PA_sn_16:2.5.2_2	ottappati, ‘anuppannā me kusalā dhammā anuppajjamānā anatthāya saṁvatteyyun’ti ottappati,	2	
PA_sn_16:2.5.2_3	‘uppannā me kusalā dhammā nirujjhamānā anatthāya saṁvatteyyun’ti ottappati.	2	
PA_sn_16:2.5.3	Evaṁ kho, āvuso, ottappī hoti.	2	
PA_sn_16:2.5.4	Evaṁ kho, āvuso, ātāpī ottappī bhabbo sambodhāya bhabbo nibbānāya bhabbo anuttarassa yogakkhemassa adhigamāyā”ti.	2	
PA_sn_16:2.5.5	Dutiyaṁ.	2	
PA_sn_16:3.0.1	Saṁyutta Nikāya 16.3	3	
PA_sn_16:3.0.2	1. Kassapavagga	3	
PA_sn_16:3.0.3	Candūpamāsutta	3	
PA_sn_16:3.1.1	Sāvatthiyaṁ viharati.	3	
PA_sn_16:3.1.2	“Candūpamā, bhikkhave, kulāni upasaṅkamatha—	3	
PA_sn_16:3.1.3	apakasseva kāyaṁ, apakassa cittaṁ, niccanavakā kulesu appagabbhā.	3	
PA_sn_16:3.1.4	Seyyathāpi, bhikkhave, puriso jarudapānaṁ vā olokeyya pabbatavisamaṁ vā nadīviduggaṁ vā—	3	
PA_sn_16:3.1.5	apakasseva kāyaṁ, apakassa cittaṁ;	3	
PA_sn_16:3.1.6	evameva kho, bhikkhave, candūpamā kulāni upasaṅkamatha—	3	
PA_sn_16:3.1.7	apakasseva kāyaṁ, apakassa cittaṁ, niccanavakā kulesu appagabbhā.	3	
PA_sn_16:3.2.1	Kassapo, bhikkhave, candūpamo kulāni upasaṅkamati—	3	
PA_sn_16:3.2.2	apakasseva kāyaṁ, apakassa cittaṁ, niccanavako kulesu appagabbho.	3	
PA_sn_16:3.2.3	Taṁ kiṁ maññatha, bhikkhave,	3	
PA_sn_16:3.2.4	kathaṁrūpo bhikkhu arahati kulāni upasaṅkamitun”ti?	3	
PA_sn_16:3.2.5_0	“Bhagavaṁmūlakā no, bhante, dhammā bhagavaṁnettikā bhagavaṁpaṭisaraṇā. Sādhu vata,	3	
PA_sn_16:3.2.5_1	bhante, bhagavantaṁyeva paṭibhātu etassa bhāsitassa attho. Bhagavato sutvā bhikkhū dhāressantī”ti.	3	
PA_sn_16:3.3.1	Atha kho bhagavā ākāse pāṇiṁ cālesi.	3	
PA_sn_16:3.3.2	“Seyyathāpi, bhikkhave, ayaṁ ākāse pāṇi na sajjati na gayhati na bajjhati;	3	
PA_sn_16:3.3.3	evameva kho, bhikkhave, yassa kassaci bhikkhuno kulāni upasaṅkamato kulesu cittaṁ na sajjati na gayhati na bajjhati:	3	
PA_sn_16:3.3.4	‘labhantu lābhakāmā, puññakāmā karontu puññānī’ti;	3	
PA_sn_16:3.3.5	yathāsakena lābhena attamano hoti sumano, evaṁ paresaṁ lābhena attamano hoti sumano;	3	
PA_sn_16:3.3.6	evarūpo kho, bhikkhave, bhikkhu arahati kulāni upasaṅkamituṁ.	3	
PA_sn_16:3.4.1	Kassapassa, bhikkhave, kulāni upasaṅkamato kulesu cittaṁ na sajjati na gayhati na bajjhati:	3	
PA_sn_16:3.4.2	‘labhantu lābhakāmā, puññakāmā karontu puññānī’ti;	3	
PA_sn_16:3.4.3	yathāsakena lābhena attamano hoti sumano;	3	
PA_sn_16:3.4.4	evaṁ paresaṁ lābhena attamano hoti sumano.	3	
PA_sn_16:3.5.1	Taṁ kiṁ maññatha, bhikkhave,	3	
PA_sn_16:3.5.2	kathaṁrūpassa bhikkhuno aparisuddhā dhammadesanā hoti, kathaṁrūpassa bhikkhuno parisuddhā dhammadesanā hotī”ti?	3	
PA_sn_16:3.5.3_0	“Bhagavaṁmūlakā no, bhante, dhammā bhagavaṁnettikā bhagavaṁpaṭisaraṇā. Sādhu vata,	3	
PA_sn_16:3.5.3_1	bhante, bhagavantaṁyeva paṭibhātu etassa bhāsitassa attho. Bhagavato sutvā bhikkhū dhāressantī”ti.	3	
PA_sn_16:3.5.4	“Tena hi, bhikkhave, suṇātha, sādhukaṁ manasi karotha, bhāsissāmī”ti.	3	
PA_sn_16:3.5.5	“Evaṁ, bhante”ti kho te bhikkhū bhagavato paccassosuṁ.	3	
PA_sn_16:3.5.6	Bhagavā etadavoca:	3	
PA_sn_16:3.6.1	“Yo hi koci, bhikkhave, bhikkhu evaṁcitto paresaṁ dhammaṁ deseti:	3	
PA_sn_16:3.6.2	‘aho vata me dhammaṁ suṇeyyuṁ, sutvā ca pana dhammaṁ pasīdeyyuṁ, pasannā ca me pasannākāraṁ kareyyun’ti;	3	
PA_sn_16:3.6.3	evarūpassa kho, bhikkhave, bhikkhuno aparisuddhā dhammadesanā hoti.	3	
PA_sn_16:3.7.1	Yo ca kho, bhikkhave, bhikkhu evaṁcitto paresaṁ dhammaṁ deseti:	3	
PA_sn_16:3.7.2	‘svākkhāto bhagavatā dhammo sandiṭṭhiko akāliko ehipassiko opaneyyiko paccattaṁ veditabbo viññūhīti.	3	
PA_sn_16:3.7.3	Aho vata me dhammaṁ suṇeyyuṁ, sutvā ca pana dhammaṁ ājāneyyuṁ, ājānitvā ca pana tathattāya paṭipajjeyyun’ti.	3	
PA_sn_16:3.7.4	Iti dhammasudhammataṁ paṭicca paresaṁ dhammaṁ deseti, kāruññaṁ paṭicca anuddayaṁ paṭicca anukampaṁ upādāya paresaṁ dhammaṁ deseti.	3	
PA_sn_16:3.7.5	Evarūpassa kho, bhikkhave, bhikkhuno parisuddhā dhammadesanā hoti.	3	
PA_sn_16:3.8.1	Kassapo, bhikkhave, evaṁcitto paresaṁ dhammaṁ deseti:	3	
PA_sn_16:3.8.2	‘svākkhāto bhagavatā dhammo sandiṭṭhiko akāliko ehipassiko opaneyyiko paccattaṁ veditabbo viññūhīti.	3	
PA_sn_16:3.8.3	Aho vata me dhammaṁ suṇeyyuṁ, sutvā ca pana dhammaṁ ājāneyyuṁ, ājānitvā ca pana tathattāya paṭipajjeyyun’ti.	3	
PA_sn_16:3.8.4	Iti dhammasudhammataṁ paṭicca paresaṁ dhammaṁ deseti, kāruññaṁ paṭicca anuddayaṁ paṭicca anukampaṁ upādāya paresaṁ dhammaṁ deseti.	3	
PA_sn_16:3.8.5	Kassapena vā hi vo, bhikkhave, ovadissāmi yo vā panassa kassapasadiso, ovaditehi ca pana vo tathattāya paṭipajjitabban”ti.	3	
PA_sn_16:3.8.6	Tatiyaṁ.	3	
PA_sn_16:4.0.1	Saṁyutta Nikāya 16.4	4	
PA_sn_16:4.0.2	1. Kassapavagga	4	
PA_sn_16:4.0.3	Kulūpakasutta	4	
PA_sn_16:4.1.1	Sāvatthiyaṁ viharati.	4	
PA_sn_16:4.1.2	“Taṁ kiṁ maññatha, bhikkhave,	4	
PA_sn_16:4.1.3	kathaṁrūpo bhikkhu arahati kulūpako hotuṁ, kathaṁrūpo bhikkhu na arahati kulūpako hotun”ti?	4	
PA_sn_16:4.1.4	Bhagavaṁmūlakā no, bhante, dhammā …pe…	4	
PA_sn_16:4.1.5	bhagavā etadavoca:	4	
PA_sn_16:4.2.1	“Yo hi koci, bhikkhave, bhikkhu evaṁcitto kulāni upasaṅkamati:	4	
PA_sn_16:4.2.2	‘dentuyeva me, mā nādaṁsu;	4	
PA_sn_16:4.2.3	bahukaññeva me dentu, mā thokaṁ;	4	
PA_sn_16:4.2.4	paṇītaññeva me dentu, mā lūkhaṁ;	4	
PA_sn_16:4.2.5	sīghaññeva me dentu, mā dandhaṁ;	4	
PA_sn_16:4.2.6	sakkaccaññeva me dentu, mā asakkaccan’ti.	4	
PA_sn_16:4.2.7	Tassa ce, bhikkhave, bhikkhuno evaṁcittassa kulāni upasaṅkamato na denti, tena bhikkhu sandīyati; so tatonidānaṁ dukkhaṁ domanassaṁ paṭisaṁvedayati.	4	
PA_sn_16:4.2.8	Thokaṁ denti, no bahukaṁ …pe…	4	
PA_sn_16:4.2.9	lūkhaṁ denti, no paṇītaṁ …	4	
PA_sn_16:4.2.10	dandhaṁ denti, no sīghaṁ, tena bhikkhu sandīyati; so tatonidānaṁ dukkhaṁ domanassaṁ paṭisaṁvedayati.	4	
PA_sn_16:4.2.11	Asakkaccaṁ denti, no sakkaccaṁ; tena bhikkhu sandīyati; so tatonidānaṁ dukkhaṁ domanassaṁ paṭisaṁvedayati.	4	
PA_sn_16:4.2.12	Evarūpo kho, bhikkhave, bhikkhu na arahati kulūpako hotuṁ.	4	
PA_sn_16:4.3.1	Yo ca kho, bhikkhave, bhikkhu evaṁcitto kulāni upasaṅkamati:	4	
PA_sn_16:4.3.2	‘taṁ kutettha labbhā parakulesu—	4	
PA_sn_16:4.3.3	dentuyeva me, mā nādaṁsu;	4	
PA_sn_16:4.3.4	bahukaññeva me dentu, mā thokaṁ;	4	
PA_sn_16:4.3.5	paṇītaññeva me dentu, mā lūkhaṁ;	4	
PA_sn_16:4.3.6	sīghaññeva me dentu, mā dandhaṁ;	4	
PA_sn_16:4.3.7	sakkaccaññeva me dentu, mā asakkaccan’ti.	4	
PA_sn_16:4.3.8	Tassa ce, bhikkhave, bhikkhuno evaṁcittassa kulāni upasaṅkamato na denti; tena bhikkhu na sandīyati; so na tatonidānaṁ dukkhaṁ domanassaṁ paṭisaṁvedayati.	4	
PA_sn_16:4.3.9	Thokaṁ denti, no bahukaṁ; tena bhikkhu na sandīyati; so na tatonidānaṁ dukkhaṁ domanassaṁ paṭisaṁvedayati.	4	
PA_sn_16:4.3.10	Lūkhaṁ denti, no paṇītaṁ; tena bhikkhu na sandīyati; so na tatonidānaṁ dukkhaṁ domanassaṁ paṭisaṁvedayati.	4	
PA_sn_16:4.3.11	Dandhaṁ denti, no sīghaṁ; tena bhikkhu na sandīyati; so na tatonidānaṁ dukkhaṁ domanassaṁ paṭisaṁvedayati.	4	
PA_sn_16:4.3.12	Asakkaccaṁ denti, no sakkaccaṁ; tena bhikkhu na sandīyati; so na tatonidānaṁ dukkhaṁ domanassaṁ paṭisaṁvedayati.	4	
PA_sn_16:4.3.13	Evarūpo kho, bhikkhave, bhikkhu arahati kulūpako hotuṁ.	4	
PA_sn_16:4.4.1	Kassapo, bhikkhave, evaṁcitto kulāni upasaṅkamati:	4	
PA_sn_16:4.4.2	‘taṁ kutettha labbhā parakulesu—	4	
PA_sn_16:4.4.3	dentuyeva me, mā nādaṁsu;	4	
PA_sn_16:4.4.4	bahukaññeva me dentu, mā thokaṁ;	4	
PA_sn_16:4.4.5	paṇītaññeva me dentu, mā lūkhaṁ;	4	
PA_sn_16:4.4.6	sīghaññeva me dentu, mā dandhaṁ;	4	
PA_sn_16:4.4.7	sakkaccaññeva me dentu, mā asakkaccan’ti.	4	
PA_sn_16:4.4.8	Tassa ce, bhikkhave, kassapassa evaṁcittassa kulāni upasaṅkamato na denti; tena kassapo na sandīyati; so na tatonidānaṁ dukkhaṁ domanassaṁ paṭisaṁvedayati.	4	
PA_sn_16:4.4.9	Thokaṁ denti, no bahukaṁ; tena kassapo na sandīyati; so na tatonidānaṁ dukkhaṁ domanassaṁ paṭisaṁvedayati.	4	
PA_sn_16:4.4.10	Lūkhaṁ denti, no paṇītaṁ; tena kassapo na sandīyati; so na tatonidānaṁ dukkhaṁ domanassaṁ paṭisaṁvedayati.	4	
PA_sn_16:4.4.11	Dandhaṁ denti, no sīghaṁ; tena kassapo na sandīyati; so na tatonidānaṁ dukkhaṁ domanassaṁ paṭisaṁvedayati.	4	
PA_sn_16:4.4.12	Asakkaccaṁ denti, no sakkaccaṁ; tena kassapo na sandīyati; so na tatonidānaṁ dukkhaṁ domanassaṁ paṭisaṁvedayati.	4	
PA_sn_16:4.4.13	Kassapena vā hi vo, bhikkhave, ovadissāmi yo vā panassa kassapasadiso. Ovaditehi ca pana vo tathattāya paṭipajjitabban”ti.	4	
PA_sn_16:4.4.14	Catutthaṁ.	4	
PA_sn_16:5.0.1	Saṁyutta Nikāya 16.5	5	
PA_sn_16:5.0.2	1. Kassapavagga	5	
PA_sn_16:5.0.3	Jiṇṇasutta	5	
PA_sn_16:5.1.1	Evaṁ me sutaṁ …	5	
PA_sn_16:5.1.2	rājagahe veḷuvane.	5	
PA_sn_16:5.1.3	Atha kho āyasmā mahākassapo yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. Ekamantaṁ nisinnaṁ kho āyasmantaṁ mahākassapaṁ bhagavā etadavoca:	5	
PA_sn_16:5.1.4	“jiṇṇosi dāni tvaṁ, kassapa, garukāni ca te imāni sāṇāni paṁsukūlāni nibbasanāni.	5	
PA_sn_16:5.1.5	Tasmātiha tvaṁ, kassapa, gahapatāni ceva cīvarāni dhārehi, nimantanāni ca bhuñjāhi, mama ca santike viharāhī”ti.	5	
PA_sn_16:5.2.1_0	“Ahaṁ kho, bhante, dīgharattaṁ āraññiko ceva āraññikattassa ca vaṇṇavādī, piṇḍapātiko	5	
PA_sn_16:5.2.1_1	ceva piṇḍapātikattassa ca vaṇṇavādī, paṁsukūliko ceva paṁsukūlikattassa ca vaṇṇavādī,	5	
PA_sn_16:5.2.1_2	tecīvariko ceva tecīvarikattassa ca vaṇṇavādī, appiccho ceva appicchatāya ca vaṇṇavādī,	5	
PA_sn_16:5.2.1_3	santuṭṭho ceva santuṭṭhiyā ca vaṇṇavādī, pavivitto ceva pavivekassa ca vaṇṇavādī,	5	
PA_sn_16:5.2.1_4	asaṁsaṭṭho ceva asaṁsaggassa ca vaṇṇavādī, āraddhavīriyo ceva vīriyārambhassa ca vaṇṇavādī”ti.	5	
PA_sn_16:5.3.1	“Kiṁ pana tvaṁ, kassapa, atthavasaṁ sampassamāno dīgharattaṁ āraññiko ceva āraññikattassa ca vaṇṇavādī, piṇḍapātiko ceva …pe…	5	
PA_sn_16:5.3.2	paṁsukūliko ceva …	5	
PA_sn_16:5.3.3	tecīvariko ceva …	5	
PA_sn_16:5.3.4	appiccho ceva …	5	
PA_sn_16:5.3.5	santuṭṭho ceva …	5	
PA_sn_16:5.3.6	pavivitto ceva …	5	
PA_sn_16:5.3.7	asaṁsaṭṭho ceva …	5	
PA_sn_16:5.3.8	āraddhavīriyo ceva vīriyārambhassa ca vaṇṇavādī”ti?	5	
PA_sn_16:5.4.1	“Dve khvāhaṁ, bhante, atthavase sampassamāno dīgharattaṁ āraññiko ceva āraññikattassa ca vaṇṇavādī, piṇḍapātiko ceva …pe…	5	
PA_sn_16:5.4.2	paṁsukūliko ceva …	5	
PA_sn_16:5.4.3	tecīvariko ceva …	5	
PA_sn_16:5.4.4	appiccho ceva …	5	
PA_sn_16:5.4.5	santuṭṭho ceva …	5	
PA_sn_16:5.4.6	pavivitto ceva …	5	
PA_sn_16:5.4.7	asaṁsaṭṭho ceva …	5	
PA_sn_16:5.4.8	āraddhavīriyo ceva vīriyārambhassa ca vaṇṇavādī.	5	
PA_sn_16:5.5.1	Attano ca diṭṭhadhammasukhavihāraṁ sampassamāno, pacchimañca janataṁ anukampamāno:	5	
PA_sn_16:5.5.2	‘appeva nāma pacchimā janatā diṭṭhānugatiṁ āpajjeyyuṁ.	5	
PA_sn_16:5.5.3	Ye kira te ahesuṁ buddhānubuddhasāvakā te dīgharattaṁ āraññikā ceva ahesuṁ āraññikattassa ca vaṇṇavādino …pe…	5	
PA_sn_16:5.5.4	piṇḍapātikā ceva ahesuṁ …pe…	5	
PA_sn_16:5.5.5	paṁsukūlikā ceva ahesuṁ …	5	
PA_sn_16:5.5.6	tecīvarikā ceva ahesuṁ …	5	
PA_sn_16:5.5.7	appicchā ceva ahesuṁ …	5	
PA_sn_16:5.5.8	santuṭṭhā ceva ahesuṁ …	5	
PA_sn_16:5.5.9	pavivittā ceva ahesuṁ …	5	
PA_sn_16:5.5.10	asaṁsaṭṭhā ceva ahesuṁ …	5	
PA_sn_16:5.5.11	āraddhavīriyā ceva ahesuṁ vīriyārambhassa ca vaṇṇavādino’ti.	5	
PA_sn_16:5.5.12	Te tathattāya paṭipajjissanti, tesaṁ taṁ bhavissati dīgharattaṁ hitāya sukhāya.	5	
PA_sn_16:5.6.1	Ime khvāhaṁ, bhante, dve atthavase sampassamāno dīgharattaṁ āraññiko ceva āraññikattassa ca vaṇṇavādī, piṇḍapātiko ceva …pe…	5	
PA_sn_16:5.6.2	paṁsukūliko ceva …	5	
PA_sn_16:5.6.3	tecīvariko ceva …	5	
PA_sn_16:5.6.4	appiccho ceva …	5	
PA_sn_16:5.6.5	santuṭṭho ceva …	5	
PA_sn_16:5.6.6	pavivitto ceva …	5	
PA_sn_16:5.6.7	asaṁsaṭṭho ceva …	5	
PA_sn_16:5.6.8	āraddhavīriyo ceva vīriyārambhassa ca vaṇṇavādī”ti.	5	
PA_sn_16:5.7.1	“Sādhu sādhu, kassapa.	5	
PA_sn_16:5.7.2	Bahujanahitāya kira tvaṁ, kassapa, paṭipanno bahujanasukhāya lokānukampāya atthāya hitāya sukhāya devamanussānaṁ.	5	
PA_sn_16:5.7.3	Tasmātiha tvaṁ, kassapa, sāṇāni ceva paṁsukūlāni dhārehi nibbasanāni, piṇḍāya ca carāhi, araññe ca viharāhī”ti.	5	
PA_sn_16:5.7.4	Pañcamaṁ.	5	
PA_sn_16:6.0.1	Saṁyutta Nikāya 16.6	6	
PA_sn_16:6.0.2	1. Kassapavagga	6	
PA_sn_16:6.0.3	Ovādasutta	6	
PA_sn_16:6.1.1	Rājagahe veḷuvane.	6	
PA_sn_16:6.1.2	Atha kho āyasmā mahākassapo yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. Ekamantaṁ nisinnaṁ kho āyasmantaṁ mahākassapaṁ bhagavā etadavoca:	6	
PA_sn_16:6.1.3	“ovada, kassapa, bhikkhū;	6	
PA_sn_16:6.1.4	karohi, kassapa, bhikkhūnaṁ dhammiṁ kathaṁ.	6	
PA_sn_16:6.1.5	Ahaṁ vā, kassapa, bhikkhū ovadeyyaṁ tvaṁ vā;	6	
PA_sn_16:6.1.6	ahaṁ vā bhikkhūnaṁ dhammiṁ kathaṁ kareyyaṁ tvaṁ vā”ti.	6	
PA_sn_16:6.2.1	“Dubbacā kho, bhante, etarahi bhikkhū, dovacassakaraṇehi dhammehi samannāgatā, akkhamā, appadakkhiṇaggāhino anusāsaniṁ.	6	
PA_sn_16:6.2.2	Idhāhaṁ, bhante, addasaṁ bhaṇḍañca nāma bhikkhuṁ ānandassa saddhivihāriṁ abhijikañca nāma bhikkhuṁ anuruddhassa saddhivihāriṁ aññamaññaṁ sutena accāvadante:	6	
PA_sn_16:6.2.3	‘ehi, bhikkhu, ko bahutaraṁ bhāsissati, ko sundarataraṁ bhāsissati, ko cirataraṁ bhāsissatī’”ti.	6	
PA_sn_16:6.3.1	Atha kho bhagavā aññataraṁ bhikkhuṁ āmantesi:	6	
PA_sn_16:6.3.2	“ehi tvaṁ, bhikkhu, mama vacanena bhaṇḍañca bhikkhuṁ ānandassa saddhivihāriṁ abhijikañca bhikkhuṁ anuruddhassa saddhivihāriṁ āmantehi:	6	
PA_sn_16:6.3.3	‘satthā āyasmante āmantetī’”ti.	6	
PA_sn_16:6.3.4	“Evaṁ, bhante”ti kho so bhikkhu bhagavato paṭissutvā yena te bhikkhū tenupasaṅkami; upasaṅkamitvā te bhikkhū etadavoca:	6	
PA_sn_16:6.3.5	“satthā āyasmante āmantetī”ti.	6	
PA_sn_16:6.4.1_0	“Evamāvuso”ti kho te bhikkhū tassa bhikkhuno paṭissutvā yena bhagavā tenupasaṅkamiṁsu;	6	
PA_sn_16:6.4.1_1	upasaṅkamitvā bhagavantaṁ abhivādetvā ekamantaṁ nisīdiṁsu. Ekamantaṁ nisinne kho	6	
PA_sn_16:6.4.1_2	te bhikkhū bhagavā etadavoca:	6	
PA_sn_16:6.4.2	“saccaṁ kira tumhe, bhikkhave, aññamaññaṁ sutena accāvadatha:	6	
PA_sn_16:6.4.3	‘ehi, bhikkhu, ko bahutaraṁ bhāsissati, ko sundarataraṁ bhāsissati, ko cirataraṁ bhāsissatī’”ti?	6	
PA_sn_16:6.4.4	“Evaṁ, bhante”.	6	
PA_sn_16:6.4.5	“Kiṁ nu kho me tumhe, bhikkhave, evaṁ dhammaṁ desitaṁ ājānātha:	6	
PA_sn_16:6.4.6	‘etha tumhe, bhikkhave, aññamaññaṁ sutena accāvadatha—	6	
PA_sn_16:6.4.7	ehi, bhikkhu, ko bahutaraṁ bhāsissati, ko sundarataraṁ bhāsissati, ko cirataraṁ bhāsissatī’”ti?	6	
PA_sn_16:6.4.8	“No hetaṁ, bhante”.	6	
PA_sn_16:6.4.9_0	“No ce kira me tumhe, bhikkhave, evaṁ dhammaṁ desitaṁ ājānātha, atha kiñcarahi tumhe,	6	
PA_sn_16:6.4.9_1	moghapurisā, kiṁ jānantā kiṁ passantā evaṁ svākkhāte dhammavinaye pabbajitā samānā	6	
PA_sn_16:6.4.9_2	aññamaññaṁ sutena accāvadatha:	6	
PA_sn_16:6.4.10	‘ehi, bhikkhu, ko bahutaraṁ bhāsissati, ko sundarataraṁ bhāsissati, ko cirataraṁ bhāsissatī’”ti.	6	
PA_sn_16:6.5.1	Atha kho te bhikkhū bhagavato pādesu sirasā nipatitvā bhagavantaṁ etadavocuṁ:	6	
PA_sn_16:6.5.2	“accayo no, bhante, accagamā, yathābāle yathāmūḷhe yathāakusale, ye mayaṁ evaṁ svākkhāte dhammavinaye pabbajitā samānā aññamaññaṁ sutena accāvadimha:	6	
PA_sn_16:6.5.3	‘ehi, bhikkhu, ko bahutaraṁ bhāsissati, ko sundarataraṁ bhāsissati, ko cirataraṁ bhāsissatī’ti.	6	
PA_sn_16:6.5.4	Tesaṁ no, bhante, bhagavā accayaṁ accayato paṭiggaṇhātu āyatiṁ saṁvarāyā”ti.	6	
PA_sn_16:6.6.1	“Taggha tumhe, bhikkhave, accayo accagamā yathābāle yathāmūḷhe yathāakusale, ye tumhe evaṁ svākkhāte dhammavinaye pabbajitā samānā aññamaññaṁ sutena accāvadittha:	6	
PA_sn_16:6.6.2	‘ehi, bhikkhu, ko bahutaraṁ bhāsissati, ko sundarataraṁ bhāsissati, ko cirataraṁ bhāsissatī’ti.	6	
PA_sn_16:6.6.3	Yato ca kho tumhe, bhikkhave, accayaṁ accayato disvā yathādhammaṁ paṭikarotha, taṁ vo mayaṁ paṭiggaṇhāma.	6	
PA_sn_16:6.6.4	Vuddhi hesā, bhikkhave, ariyassa vinaye yo accayaṁ accayato disvā yathādhammaṁ paṭikaroti āyatiñca saṁvaraṁ āpajjatī”ti.	6	
PA_sn_16:6.6.5	Chaṭṭhaṁ.	6	
PA_sn_16:7.0.1	Saṁyutta Nikāya 16.7	7	
PA_sn_16:7.0.2	1. Kassapavagga	7	
PA_sn_16:7.0.3	Dutiyaovādasutta	7	
PA_sn_16:7.1.1	Rājagahe viharati veḷuvane.	7	
PA_sn_16:7.1.2	Atha kho āyasmā mahākassapo yena bhagavā tenupasaṅkami …pe…	7	
PA_sn_16:7.1.3	ekamantaṁ nisinnaṁ kho āyasmantaṁ mahākassapaṁ bhagavā etadavoca:	7	
PA_sn_16:7.1.4	“ovada, kassapa, bhikkhū;	7	
PA_sn_16:7.1.5	karohi, kassapa, bhikkhūnaṁ dhammiṁ kathaṁ.	7	
PA_sn_16:7.1.6	Ahaṁ vā, kassapa, bhikkhū ovadeyyaṁ tvaṁ vā;	7	
PA_sn_16:7.1.7	ahaṁ vā bhikkhūnaṁ dhammiṁ kathaṁ kareyyaṁ tvaṁ vā”ti.	7	
PA_sn_16:7.2.1	“Dubbacā kho, bhante, etarahi bhikkhū, dovacassakaraṇehi dhammehi samannāgatā akkhamā appadakkhiṇaggāhino anusāsaniṁ.	7	
PA_sn_16:7.2.2_0	Yassa kassaci, bhante, saddhā natthi kusalesu dhammesu, hirī natthi kusalesu dhammesu,	7	
PA_sn_16:7.2.2_1	ottappaṁ natthi kusalesu dhammesu, vīriyaṁ natthi kusalesu dhammesu, paññā natthi	7	
PA_sn_16:7.2.2_2	kusalesu dhammesu, tassa yā ratti vā divaso vā āgacchati, hāniyeva pāṭikaṅkhā kusalesu	7	
PA_sn_16:7.2.2_3	dhammesu, no vuddhi.	7	
PA_sn_16:7.3.1	Seyyathāpi, bhante, kāḷapakkhe candassa yā ratti vā divaso vā āgacchati, hāyateva vaṇṇena, hāyati maṇḍalena, hāyati ābhāya, hāyati ārohapariṇāhena.	7	
PA_sn_16:7.3.2	Evameva kho, bhante, yassa kassaci saddhā natthi kusalesu dhammesu …pe…	7	
PA_sn_16:7.3.3	hirī natthi …	7	
PA_sn_16:7.3.4	ottappaṁ natthi …	7	
PA_sn_16:7.3.5	vīriyaṁ natthi …	7	
PA_sn_16:7.3.6	paññā natthi … kusalesu dhammesu tassa yā ratti vā divaso vā āgacchati, hāniyeva pāṭikaṅkhā kusalesu dhammesu, no vuddhi.	7	
PA_sn_16:7.4.1	‘Assaddho purisapuggalo’ti, bhante, parihānametaṁ;	7	
PA_sn_16:7.4.2	‘ahiriko purisapuggalo’ti, bhante, parihānametaṁ;	7	
PA_sn_16:7.4.3	‘anottappī purisapuggalo’ti, bhante, parihānametaṁ;	7	
PA_sn_16:7.4.4	‘kusīto purisapuggalo’ti, bhante, parihānametaṁ;	7	
PA_sn_16:7.4.5	‘duppañño purisapuggalo’ti, bhante, parihānametaṁ;	7	
PA_sn_16:7.4.6	‘kodhano purisapuggalo’ti, bhante, parihānametaṁ;	7	
PA_sn_16:7.4.7	‘upanāhī purisapuggalo’ti, bhante, parihānametaṁ;	7	
PA_sn_16:7.4.8	‘na santi bhikkhū ovādakā’ti, bhante, parihānametaṁ.	7	
PA_sn_16:7.5.1_0	Yassa kassaci, bhante, saddhā atthi kusalesu dhammesu, hirī atthi kusalesu dhammesu,	7	
PA_sn_16:7.5.1_1	ottappaṁ atthi kusalesu dhammesu, vīriyaṁ atthi kusalesu dhammesu, paññā atthi kusalesu	7	
PA_sn_16:7.5.1_2	dhammesu, tassa yā ratti vā divaso vā āgacchati, vuddhiyeva pāṭikaṅkhā kusalesu dhammesu, no parihāni.	7	
PA_sn_16:7.6.1	Seyyathāpi, bhante, juṇhapakkhe candassa yā ratti vā divaso vā āgacchati, vaḍḍhateva vaṇṇena, vaḍḍhati maṇḍalena, vaḍḍhati ābhāya, vaḍḍhati ārohapariṇāhena.	7	
PA_sn_16:7.6.2	Evameva kho, bhante, yassa kassaci saddhā atthi kusalesu dhammesu …	7	
PA_sn_16:7.6.3	hirī atthi …pe…	7	
PA_sn_16:7.6.4	ottappaṁ atthi …	7	
PA_sn_16:7.6.5	vīriyaṁ atthi …	7	
PA_sn_16:7.6.6	paññā atthi kusalesu dhammesu tassa yā ratti vā divaso vā āgacchati, vuddhiyeva pāṭikaṅkhā kusalesu dhammesu, no parihāni.	7	
PA_sn_16:7.7.1	‘Saddho purisapuggalo’ti, bhante, aparihānametaṁ;	7	
PA_sn_16:7.7.2	‘hirimā purisapuggalo’ti, bhante, aparihānametaṁ;	7	
PA_sn_16:7.7.3	‘ottappī purisapuggalo’ti, bhante, aparihānametaṁ;	7	
PA_sn_16:7.7.4	‘āraddhavīriyo purisapuggalo’ti, bhante, aparihānametaṁ;	7	
PA_sn_16:7.7.5	‘paññavā purisapuggalo’ti, bhante, aparihānametaṁ;	7	
PA_sn_16:7.7.6	‘akkodhano purisapuggalo’ti, bhante, aparihānametaṁ;	7	
PA_sn_16:7.7.7	‘anupanāhī purisapuggalo’ti, bhante, aparihānametaṁ;	7	
PA_sn_16:7.7.8	‘santi bhikkhū ovādakā’ti, bhante, aparihānametan”ti.	7	
PA_sn_16:7.8.1	“Sādhu sādhu, kassapa.	7	
PA_sn_16:7.8.2	Yassa kassaci, kassapa, saddhā natthi kusalesu dhammesu …pe…	7	
PA_sn_16:7.8.3	hirī natthi …	7	
PA_sn_16:7.8.4	ottappaṁ natthi …	7	
PA_sn_16:7.8.5	vīriyaṁ natthi …	7	
PA_sn_16:7.8.6	paññā natthi kusalesu dhammesu tassa yā ratti vā divaso vā āgacchati, hāniyeva pāṭikaṅkhā kusalesu dhammesu, no vuddhi.	7	
PA_sn_16:7.9.1	Seyyathāpi, kassapa, kāḷapakkhe candassa yā ratti vā divaso vā āgacchati, hāyateva vaṇṇena …pe…	7	
PA_sn_16:7.9.2	hāyati ārohapariṇāhena.	7	
PA_sn_16:7.9.3	Evameva kho, kassapa, yassa kassaci saddhā natthi kusalesu dhammesu …pe…	7	
PA_sn_16:7.9.4	hirī natthi …	7	
PA_sn_16:7.9.5	ottappaṁ natthi …	7	
PA_sn_16:7.9.6	vīriyaṁ natthi …	7	
PA_sn_16:7.9.7	paññā natthi kusalesu dhammesu tassa yā ratti vā divaso vā āgacchati, hāniyeva pāṭikaṅkhā kusalesu dhammesu, no vuddhi.	7	
PA_sn_16:7.9.8	‘Assaddho purisapuggalo’ti, kassapa, parihānametaṁ;	7	
PA_sn_16:7.9.9	ahiriko …pe…	7	
PA_sn_16:7.9.10	anottappī …	7	
PA_sn_16:7.9.11	kusīto …	7	
PA_sn_16:7.9.12	duppañño …	7	
PA_sn_16:7.9.13	kodhano …	7	
PA_sn_16:7.9.14	‘upanāhī purisapuggalo’ti, kassapa, parihānametaṁ;	7	
PA_sn_16:7.9.15	‘na santi bhikkhū ovādakā’ti, kassapa, parihānametaṁ.	7	
PA_sn_16:7.10.1	Yassa kassaci, kassapa, saddhā atthi kusalesu dhammesu …pe…	7	
PA_sn_16:7.10.2	hirī atthi …	7	
PA_sn_16:7.10.3	ottappaṁ atthi …	7	
PA_sn_16:7.10.4	vīriyaṁ atthi …	7	
PA_sn_16:7.10.5	paññā atthi kusalesu dhammesu tassa yā ratti vā divaso vā āgacchati, vuddhiyeva pāṭikaṅkhā kusalesu dhammesu, no parihāni.	7	
PA_sn_16:7.11.1	Seyyathāpi, kassapa, juṇhapakkhe candassa yā ratti vā divaso vā āgacchati, vaḍḍhateva vaṇṇena, vaḍḍhati maṇḍalena, vaḍḍhati ābhāya, vaḍḍhati ārohapariṇāhena.	7	
PA_sn_16:7.11.2	Evameva kho, kassapa, yassa kassaci saddhā atthi kusalesu dhammesu hirī atthi …	7	
PA_sn_16:7.11.3	ottappaṁ atthi …	7	
PA_sn_16:7.11.4	vīriyaṁ atthi …	7	
PA_sn_16:7.11.5	paññā atthi kusalesu dhammesu tassa yā ratti vā divaso vā āgacchati, vuddhiyeva pāṭikaṅkhā kusalesu dhammesu, no parihāni.	7	
PA_sn_16:7.12.1	‘Saddho purisapuggalo’ti, kassapa, aparihānametaṁ;	7	
PA_sn_16:7.12.2	hirimā …pe…	7	
PA_sn_16:7.12.3	ottappī …	7	
PA_sn_16:7.12.4	āraddhavīriyo …	7	
PA_sn_16:7.12.5	paññavā …	7	
PA_sn_16:7.12.6	akkodhano …	7	
PA_sn_16:7.12.7	‘anupanāhī purisapuggalo’ti, kassapa, aparihānametaṁ;	7	
PA_sn_16:7.12.8	‘santi bhikkhū ovādakā’ti, kassapa, aparihānametan”ti.	7	
PA_sn_16:7.12.9	Sattamaṁ.	7	
PA_sn_16:8.0.1	Saṁyutta Nikāya 16.8	8	
PA_sn_16:8.0.2	1. Kassapavagga	8	
PA_sn_16:8.0.3	Tatiyaovādasutta	8	
PA_sn_16:8.1.1	Rājagahe kalandakanivāpe.	8	
PA_sn_16:8.1.2	Atha kho āyasmā mahākassapo yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. Ekamantaṁ nisinnaṁ kho āyasmantaṁ mahākassapaṁ bhagavā etadavoca:	8	
PA_sn_16:8.1.3	“ovada, kassapa, bhikkhū;	8	
PA_sn_16:8.1.4	karohi, kassapa, bhikkhūnaṁ dhammiṁ kathaṁ.	8	
PA_sn_16:8.1.5	Ahaṁ vā, kassapa, bhikkhūnaṁ ovadeyyaṁ tvaṁ vā;	8	
PA_sn_16:8.1.6	ahaṁ vā bhikkhūnaṁ dhammiṁ kathaṁ kareyyaṁ tvaṁ vā”ti.	8	
PA_sn_16:8.2.1	“Dubbacā kho, bhante, etarahi bhikkhū, dovacassakaraṇehi dhammehi samannāgatā, akkhamā, appadakkhiṇaggāhino anusāsanin”ti.	8	
PA_sn_16:8.2.2_0	“Tathā hi pana, kassapa, pubbe therā bhikkhū āraññikā ceva ahesuṁ āraññikattassa	8	
PA_sn_16:8.2.2_1	ca vaṇṇavādino, piṇḍapātikā ceva ahesuṁ piṇḍapātikattassa ca vaṇṇavādino, paṁsukūlikā	8	
PA_sn_16:8.2.2_2	ceva ahesuṁ paṁsukūlikattassa ca vaṇṇavādino, tecīvarikā ceva ahesuṁ tecīvarikattassa	8	
PA_sn_16:8.2.2_3	ca vaṇṇavādino, appicchā ceva ahesuṁ appicchatāya ca vaṇṇavādino, santuṭṭhā ceva	8	
PA_sn_16:8.2.2_4	ahesuṁ santuṭṭhiyā ca vaṇṇavādino, pavivittā ceva ahesuṁ pavivekassa ca vaṇṇavādino,	8	
PA_sn_16:8.2.2_5	asaṁsaṭṭhā ceva ahesuṁ asaṁsaggassa ca vaṇṇavādino, āraddhavīriyā ceva ahesuṁ vīriyārambhassa ca vaṇṇavādino.	8	
PA_sn_16:8.3.1_0	Tatra yo hoti bhikkhu āraññiko ceva āraññikattassa ca vaṇṇavādī, piṇḍapātiko ceva	8	
PA_sn_16:8.3.1_1	piṇḍapātikattassa ca vaṇṇavādī, paṁsukūliko ceva paṁsukūlikattassa ca vaṇṇavādī,	8	
PA_sn_16:8.3.1_2	tecīvariko ceva tecīvarikattassa ca vaṇṇavādī, appiccho ceva appicchatāya ca vaṇṇavādī,	8	
PA_sn_16:8.3.1_3	santuṭṭho ceva santuṭṭhiyā ca vaṇṇavādī, pavivitto ceva pavivekassa ca vaṇṇavādī,	8	
PA_sn_16:8.3.1_4	asaṁsaṭṭho ceva asaṁsaggassa ca vaṇṇavādī, āraddhavīriyo ceva vīriyārambhassa ca	8	
PA_sn_16:8.3.1_5	vaṇṇavādī, taṁ therā bhikkhū āsanena nimantenti:	8	
PA_sn_16:8.3.2	‘ehi, bhikkhu, ko nāmāyaṁ bhikkhu, bhaddako vatāyaṁ bhikkhu, sikkhākāmo vatāyaṁ bhikkhu; ehi, bhikkhu, idaṁ āsanaṁ nisīdāhī’ti.	8	
PA_sn_16:8.4.1	Tatra, kassapa, navānaṁ bhikkhūnaṁ evaṁ hoti:	8	
PA_sn_16:8.4.2_0	‘yo kira so hoti bhikkhu āraññiko ceva āraññikattassa ca vaṇṇavādī, piṇḍapātiko ceva	8	
PA_sn_16:8.4.2_1	…pe… paṁsukūliko ceva … tecīvariko ceva … appiccho ceva … santuṭṭho ceva … pavivitto	8	
PA_sn_16:8.4.2_2	ceva … asaṁsaṭṭho ceva … āraddhavīriyo ceva vīriyārambhassa ca vaṇṇavādī, taṁ therā	8	
PA_sn_16:8.4.2_3	bhikkhū āsanena nimantenti—	8	
PA_sn_16:8.4.3	ehi, bhikkhu, ko nāmāyaṁ bhikkhu, bhaddako vatāyaṁ bhikkhu, sikkhākāmo vatāyaṁ bhikkhu; ehi, bhikkhu, idaṁ āsanaṁ nisīdāhī’ti.	8	
PA_sn_16:8.4.4	Te tathattāya paṭipajjanti;	8	
PA_sn_16:8.4.5	tesaṁ taṁ hoti dīgharattaṁ hitāya sukhāya.	8	
PA_sn_16:8.5.1_0	Etarahi pana, kassapa, therā bhikkhū na ceva āraññikā na ca āraññikattassa vaṇṇavādino,	8	
PA_sn_16:8.5.1_1	na ceva piṇḍapātikā na ca piṇḍapātikattassa vaṇṇavādino, na ceva paṁsukūlikā na ca	8	
PA_sn_16:8.5.1_2	paṁsukūlikattassa vaṇṇavādino, na ceva tecīvarikā na ca tecīvarikattassa vaṇṇavādino,	8	
PA_sn_16:8.5.1_3	na ceva appicchā na ca appicchatāya vaṇṇavādino, na ceva santuṭṭhā na ca santuṭṭhiyā	8	
PA_sn_16:8.5.1_4	vaṇṇavādino, na ceva pavivittā na ca pavivekassa vaṇṇavādino, na ceva asaṁsaṭṭhā	8	
PA_sn_16:8.5.1_5	na ca asaṁsaggassa vaṇṇavādino, na ceva āraddhavīriyā na ca vīriyārambhassa vaṇṇavādino.	8	
PA_sn_16:8.6.1	Tatra yo hoti bhikkhu ñāto yasassī lābhī cīvarapiṇḍapātasenāsanagilānappaccayabhesajjaparikkhārānaṁ taṁ therā bhikkhū āsanena nimantenti:	8	
PA_sn_16:8.6.2	‘ehi, bhikkhu, ko nāmāyaṁ bhikkhu, bhaddako vatāyaṁ bhikkhu, sabrahmacārikāmo vatāyaṁ bhikkhu; ehi, bhikkhu, idaṁ āsanaṁ nisīdāhī’ti.	8	
PA_sn_16:8.7.1	Tatra, kassapa, navānaṁ bhikkhūnaṁ evaṁ hoti:	8	
PA_sn_16:8.7.2	‘yo kira so hoti bhikkhu ñāto yasassī lābhī cīvarapiṇḍapātasenāsanagilānappaccayabhesajjaparikkhārānaṁ taṁ therā bhikkhū āsanena nimantenti—	8	
PA_sn_16:8.7.3	ehi, bhikkhu, ko nāmāyaṁ bhikkhu, bhaddako vatāyaṁ bhikkhu, sabrahmacārikāmo vatāyaṁ bhikkhu; ehi, bhikkhu, idaṁ āsanaṁ nisīdāhī’ti.	8	
PA_sn_16:8.7.4	Te tathattāya paṭipajjanti.	8	
PA_sn_16:8.7.5	Tesaṁ taṁ hoti dīgharattaṁ ahitāya dukkhāya.	8	
PA_sn_16:8.7.6	Yañhi taṁ, kassapa, sammā vadamāno vadeyya:	8	
PA_sn_16:8.7.7_0	‘upaddutā brahmacārī brahmacārūpaddavena abhipatthanā brahmacārī brahmacāriabhipatthanenā’ti,	8	
PA_sn_16:8.7.7_1	etarahi taṁ, kassapa, sammā vadamāno vadeyya: ‘upaddutā brahmacārī brahmacārūpaddavena	8	
PA_sn_16:8.7.7_2	abhipatthanā brahmacārī brahmacāriabhipatthanenā’”ti.	8	
PA_sn_16:8.7.8	Aṭṭhamaṁ.	8	
PA_sn_16:9.0.1	Saṁyutta Nikāya 16.9	9	
PA_sn_16:9.0.2	1. Kassapavagga	9	
PA_sn_16:9.0.3	Jhānābhiññasutta	9	
PA_sn_16:9.1.1	Sāvatthiyaṁ viharati.	9	
PA_sn_16:9.1.2	“Ahaṁ, bhikkhave, yāvade ākaṅkhāmi vivicceva kāmehi vivicca akusalehi dhammehi savitakkaṁ savicāraṁ vivekajaṁ pītisukhaṁ paṭhamaṁ jhānaṁ upasampajja viharāmi.	9	
PA_sn_16:9.1.3	Kassapopi, bhikkhave, yāvade ākaṅkhati vivicceva kāmehi vivicca akusalehi dhammehi savitakkaṁ savicāraṁ vivekajaṁ pītisukhaṁ paṭhamaṁ jhānaṁ upasampajja viharati.	9	
PA_sn_16:9.2.1	Ahaṁ, bhikkhave, yāvade ākaṅkhāmi vitakkavicārānaṁ vūpasamā ajjhattaṁ sampasādanaṁ cetaso ekodibhāvaṁ avitakkaṁ avicāraṁ samādhijaṁ pītisukhaṁ dutiyaṁ jhānaṁ upasampajja viharāmi.	9	
PA_sn_16:9.2.2	Kassapopi, bhikkhave, yāvade ākaṅkhati vitakkavicārānaṁ vūpasamā …pe… dutiyaṁ jhānaṁ upasampajja viharati.	9	
PA_sn_16:9.3.1_0	Ahaṁ, bhikkhave, yāvade ākaṅkhāmi pītiyā ca virāgā upekkhako ca viharāmi sato ca	9	
PA_sn_16:9.3.1_1	sampajāno sukhañca kāyena paṭisaṁvedemi, yaṁ taṁ ariyā ācikkhanti: ‘upekkhako satimā	9	
PA_sn_16:9.3.1_2	sukhavihārī’ti tatiyaṁ jhānaṁ upasampajja viharāmi.	9	
PA_sn_16:9.3.2_0	Kassapopi, bhikkhave, yāvade ākaṅkhati pītiyā ca virāgā upekkhako ca viharati sato	9	
PA_sn_16:9.3.2_1	ca sampajāno, sukhañca kāyena paṭisaṁvedeti, yaṁ taṁ ariyā ācikkhanti: ‘upekkhako	9	
PA_sn_16:9.3.2_2	satimā sukhavihārī’ti tatiyaṁ jhānaṁ upasampajja viharati.	9	
PA_sn_16:9.4.1_0	Ahaṁ, bhikkhave, yāvade ākaṅkhāmi sukhassa ca pahānā dukkhassa ca pahānā pubbeva	9	
PA_sn_16:9.4.1_1	somanassadomanassānaṁ atthaṅgamā adukkhamasukhaṁ upekkhāsatipārisuddhiṁ catutthaṁ	9	
PA_sn_16:9.4.1_2	jhānaṁ upasampajja viharāmi.	9	
PA_sn_16:9.4.2	Kassapopi, bhikkhave, yāvade ākaṅkhati sukhassa ca pahānā …pe… catutthaṁ jhānaṁ upasampajja viharati.	9	
PA_sn_16:9.5.1	Ahaṁ, bhikkhave, yāvade ākaṅkhāmi sabbaso rūpasaññānaṁ samatikkamā paṭighasaññānaṁ atthaṅgamā nānattasaññānaṁ amanasikārā ananto ākāsoti ākāsānañcāyatanaṁ upasampajja viharāmi.	9	
PA_sn_16:9.5.2	Kassapopi, bhikkhave, yāvade ākaṅkhati sabbaso rūpasaññānaṁ samatikkamā …pe… ākāsānañcāyatanaṁ upasampajja viharati.	9	
PA_sn_16:9.6.1	Ahaṁ, bhikkhave, yāvade ākaṅkhāmi sabbaso ākāsānañcāyatanaṁ samatikkamma anantaṁ viññāṇanti viññāṇañcāyatanaṁ upasampajja viharāmi.	9	
PA_sn_16:9.6.2	Kassapopi, bhikkhave, yāvade ākaṅkhati sabbaso ākāsānañcāyatanaṁ samatikkamma anantaṁ viññāṇanti viññāṇañcāyatanaṁ upasampajja viharati.	9	
PA_sn_16:9.7.1	Ahaṁ, bhikkhave, yāvade ākaṅkhāmi sabbaso viññāṇañcāyatanaṁ samatikkamma ‘natthi kiñcī’ti ākiñcaññāyatanaṁ upasampajja viharāmi.	9	
PA_sn_16:9.7.2	Kassapopi, bhikkhave, yāvade ākaṅkhati …pe… ākiñcaññāyatanaṁ upasampajja viharati.	9	
PA_sn_16:9.8.1	Ahaṁ, bhikkhave, yāvade ākaṅkhāmi sabbaso ākiñcaññāyatanaṁ samatikkamma nevasaññānāsaññāyatanaṁ upasampajja viharāmi.	9	
PA_sn_16:9.8.2	Kassapopi, bhikkhave, yāvade ākaṅkhati …pe… nevasaññānāsaññāyatanaṁ upasampajja viharati.	9	
PA_sn_16:9.9.1	Ahaṁ, bhikkhave, yāvade ākaṅkhāmi sabbaso nevasaññānāsaññāyatanaṁ samatikkamma saññāvedayitanirodhaṁ upasampajja viharāmi.	9	
PA_sn_16:9.9.2	Kassapopi, bhikkhave …pe… saññāvedayitanirodhaṁ upasampajja viharati.	9	
PA_sn_16:9.10.1_0	Ahaṁ, bhikkhave, yāvade ākaṅkhāmi anekavihitaṁ iddhividhaṁ paccanubhomi—ekopi hutvā	9	
PA_sn_16:9.10.1_1	bahudhā homi, bahudhāpi hutvā eko homi; āvibhāvaṁ, tirobhāvaṁ, tirokuṭṭaṁ, tiropākāraṁ,	9	
PA_sn_16:9.10.1_2	tiropabbataṁ, asajjamāno gacchāmi, seyyathāpi ākāse; pathaviyāpi ummujjanimujjaṁ	9	
PA_sn_16:9.10.1_3	karomi, seyyathāpi udake; udakepi abhijjamāne gacchāmi, seyyathāpi pathaviyaṁ; ākāsepi	9	
PA_sn_16:9.10.1_4	pallaṅkena kamāmi, seyyathāpi pakkhī sakuṇo; imepi candimasūriye evaṁmahiddhike evaṁmahānubhāve	9	
PA_sn_16:9.10.1_5	pāṇinā parimasāmi parimajjāmi; yāva brahmalokāpi kāyena vasaṁ vattemi.	9	
PA_sn_16:9.10.2	Kassapopi, bhikkhave, yāvade ākaṅkhati anekavihitaṁ iddhividhaṁ paccanubhoti …pe… yāva brahmalokāpi kāyena vasaṁ vatteti.	9	
PA_sn_16:9.11.1	Ahaṁ, bhikkhave, yāvade ākaṅkhāmi dibbāya sotadhātuyā visuddhāya atikkantamānusikāya ubho sadde suṇāmi, dibbe ca mānuse ca, ye dūre santike ca.	9	
PA_sn_16:9.11.2	Kassapopi, bhikkhave, yāvade ākaṅkhati dibbāya sotadhātuyā …pe… dūre santike ca.	9	
PA_sn_16:9.12.1	Ahaṁ, bhikkhave, yāvade ākaṅkhāmi parasattānaṁ parapuggalānaṁ cetasā ceto paricca pajānāmi—	9	
PA_sn_16:9.12.2	sarāgaṁ vā cittaṁ sarāgaṁ cittanti pajānāmi,	9	
PA_sn_16:9.12.3	vītarāgaṁ vā cittaṁ vītarāgaṁ cittanti pajānāmi,	9	
PA_sn_16:9.12.4	sadosaṁ vā cittaṁ …pe…	9	
PA_sn_16:9.12.5	vītadosaṁ vā cittaṁ …	9	
PA_sn_16:9.12.6	samohaṁ vā cittaṁ …	9	
PA_sn_16:9.12.7	vītamohaṁ vā cittaṁ …	9	
PA_sn_16:9.12.8	saṅkhittaṁ vā cittaṁ …	9	
PA_sn_16:9.12.9	vikkhittaṁ vā cittaṁ …	9	
PA_sn_16:9.12.10	mahaggataṁ vā cittaṁ …	9	
PA_sn_16:9.12.11	amahaggataṁ vā cittaṁ …	9	
PA_sn_16:9.12.12	sauttaraṁ vā cittaṁ …	9	
PA_sn_16:9.12.13	anuttaraṁ vā cittaṁ …	9	
PA_sn_16:9.12.14	samāhitaṁ vā cittaṁ …	9	
PA_sn_16:9.12.15	asamāhitaṁ vā cittaṁ …	9	
PA_sn_16:9.12.16	vimuttaṁ vā cittaṁ …	9	
PA_sn_16:9.12.17	avimuttaṁ vā cittaṁ avimuttaṁ cittanti pajānāmi.	9	
PA_sn_16:9.12.18	Kassapopi, bhikkhave, yāvade ākaṅkhati parasattānaṁ parapuggalānaṁ cetasā ceto paricca pajānāti—	9	
PA_sn_16:9.12.19	sarāgaṁ vā cittaṁ sarāgaṁ cittanti pajānāti …pe…	9	
PA_sn_16:9.12.20	avimuttaṁ vā cittaṁ avimuttaṁ cittanti pajānāti.	9	
PA_sn_16:9.13.1_0	Ahaṁ, bhikkhave, yāvade ākaṅkhāmi anekavihitaṁ pubbenivāsaṁ anussarāmi, seyyathidaṁ—ekampi	9	
PA_sn_16:9.13.1_1	jātiṁ dvepi jātiyo tissopi jātiyo catassopi jātiyo pañcapi jātiyo dasapi jātiyo vīsampi	9	
PA_sn_16:9.13.1_2	jātiyo tiṁsampi jātiyo cattālīsampi jātiyo paññāsampi jātiyo jātisatampi jātisahassampi	9	
PA_sn_16:9.13.1_3	jātisatasahassampi, anekepi saṁvaṭṭakappe anekepi vivaṭṭakappe anekepi saṁvaṭṭavivaṭṭakappe:	9	
PA_sn_16:9.13.1_4	‘amutrāsiṁ evaṁnāmo evaṅgotto evaṁvaṇṇo evamāhāro evaṁsukhadukkhappaṭisaṁvedī evamāyupariyanto,	9	
PA_sn_16:9.13.1_5	so tato cuto amutra udapādiṁ; tatrāpāsiṁ evaṁnāmo evaṅgotto evaṁvaṇṇo evamāhāro evaṁsukhadukkhappaṭisaṁvedī	9	
PA_sn_16:9.13.1_6	evamāyupariyanto, so tato cuto idhūpapanno’ti. Iti sākāraṁ sauddesaṁ anekavihitaṁ	9	
PA_sn_16:9.13.1_7	pubbenivāsaṁ anussarāmi.	9	
PA_sn_16:9.13.2	Kassapopi, bhikkhave, yāvade ākaṅkhati anekavihitaṁ pubbenivāsaṁ anussarati, seyyathidaṁ—ekampi jātiṁ …pe… iti sākāraṁ sauddesaṁ anekavihitaṁ pubbenivāsaṁ anussarati.	9	
PA_sn_16:9.14.1_0	Ahaṁ, bhikkhave, yāvade ākaṅkhāmi dibbena cakkhunā visuddhena atikkantamānusakena	9	
PA_sn_16:9.14.1_1	satte passāmi cavamāne upapajjamāne hīne paṇīte suvaṇṇe dubbaṇṇe, sugate duggate	9	
PA_sn_16:9.14.1_2	yathākammūpage satte pajānāmi: ‘ime vata, bhonto, sattā kāyaduccaritena samannāgatā	9	
PA_sn_16:9.14.1_3	vacīduccaritena samannāgatā manoduccaritena samannāgatā ariyānaṁ upavādakā micchādiṭṭhikā	9	
PA_sn_16:9.14.1_4	micchādiṭṭhikammasamādānā; te kāyassa bhedā paraṁ maraṇā apāyaṁ duggatiṁ vinipātaṁ	9	
PA_sn_16:9.14.1_5	nirayaṁ upapannā, ime vā pana, bhonto, sattā kāyasucaritena samannāgatā vacīsucaritena	9	
PA_sn_16:9.14.1_6	samannāgatā manosucaritena samannāgatā ariyānaṁ anupavādakā sammādiṭṭhikā sammādiṭṭhikammasamādānā;	9	
PA_sn_16:9.14.1_7	te kāyassa bhedā paraṁ maraṇā sugatiṁ saggaṁ lokaṁ upapannā’ti. Iti dibbena cakkhunā	9	
PA_sn_16:9.14.1_8	visuddhena atikkantamānusakena satte passāmi cavamāne upapajjamāne hīne paṇīte suvaṇṇe	9	
PA_sn_16:9.14.1_9	dubbaṇṇe, sugate duggate yathākammūpage satte pajānāmi.	9	
PA_sn_16:9.14.2	Kassapopi, bhikkhave, yāvade ākaṅkhati dibbena cakkhunā visuddhena atikkantamānusakena satte passati cavamāne …pe… yathākammūpage satte pajānāti.	9	
PA_sn_16:9.15.1	Ahaṁ, bhikkhave, āsavānaṁ khayā anāsavaṁ cetovimuttiṁ paññāvimuttiṁ diṭṭheva dhamme sayaṁ abhiññā sacchikatvā upasampajja viharāmi.	9	
PA_sn_16:9.15.2	Kassapopi, bhikkhave, āsavānaṁ khayā anāsavaṁ cetovimuttiṁ paññāvimuttiṁ diṭṭheva dhamme sayaṁ abhiññā sacchikatvā upasampajja viharatī”ti.	9	
PA_sn_16:9.15.3	Navamaṁ.	9	
PA_sn_16:10.0.1	Saṁyutta Nikāya 16.10	10	
PA_sn_16:10.0.2	1. Kassapavagga	10	
PA_sn_16:10.0.3	Upassayasutta	10	
PA_sn_16:10.1.1	Evaṁ me sutaṁ—	10	
PA_sn_16:10.1.2	ekaṁ samayaṁ āyasmā mahākassapo sāvatthiyaṁ viharati jetavane anāthapiṇḍikassa ārāme.	10	
PA_sn_16:10.1.3	Atha kho āyasmā ānando pubbaṇhasamayaṁ nivāsetvā pattacīvaramādāya yenāyasmā mahākassapo tenupasaṅkami; upasaṅkamitvā āyasmantaṁ mahākassapaṁ etadavoca:	10	
PA_sn_16:10.1.4	“āyāma, bhante kassapa, yena aññataro bhikkhunupassayo tenupasaṅkamissāmā”ti.	10	
PA_sn_16:10.1.5	“Gaccha tvaṁ, āvuso ānanda, bahukicco tvaṁ bahukaraṇīyo”ti.	10	
PA_sn_16:10.1.6	Dutiyampi kho āyasmā ānando āyasmantaṁ mahākassapaṁ etadavoca:	10	
PA_sn_16:10.1.7	“āyāma, bhante kassapa, yena aññataro bhikkhunupassayo tenupasaṅkamissāmā”ti.	10	
PA_sn_16:10.1.8	“Gaccha tvaṁ, āvuso ānanda, bahukicco tvaṁ bahukaraṇīyo”ti.	10	
PA_sn_16:10.1.9	Tatiyampi kho āyasmā ānando āyasmantaṁ mahākassapaṁ etadavoca:	10	
PA_sn_16:10.1.10	“āyāma, bhante kassapa, yena aññataro bhikkhunupassayo tenupasaṅkamissāmā”ti.	10	
PA_sn_16:10.2.1_0	Atha kho āyasmā mahākassapo pubbaṇhasamayaṁ nivāsetvā pattacīvaramādāya āyasmatā	10	
PA_sn_16:10.2.1_1	ānandena pacchāsamaṇena yena aññataro bhikkhunupassayo tenupasaṅkami; upasaṅkamitvā	10	
PA_sn_16:10.2.1_2	paññatte āsane nisīdi.	10	
PA_sn_16:10.2.2	Atha kho sambahulā bhikkhuniyo yenāyasmā mahākassapo tenupasaṅkamiṁsu; upasaṅkamitvā āyasmantaṁ mahākassapaṁ abhivādetvā ekamantaṁ nisīdiṁsu.	10	
PA_sn_16:10.2.3	Ekamantaṁ nisinnā kho tā bhikkhuniyo āyasmā mahākassapo dhammiyā kathāya sandassesi samādapesi samuttejesi sampahaṁsesi.	10	
PA_sn_16:10.2.4	Atha kho āyasmā mahākassapo tā bhikkhuniyo dhammiyā kathāya sandassetvā samādapetvā samuttejetvā sampahaṁsetvā uṭṭhāyāsanā pakkāmi.	10	
PA_sn_16:10.3.1	Atha kho thullatissā bhikkhunī anattamanā anattamanavācaṁ nicchāresi:	10	
PA_sn_16:10.3.2	“kiṁ pana ayyo mahākassapo, ayyassa ānandassa vedehamunino sammukhā dhammaṁ bhāsitabbaṁ maññati?	10	
PA_sn_16:10.3.3	Seyyathāpi nāma sūcivāṇijako sūcikārassa santike sūciṁ vikketabbaṁ maññeyya;	10	
PA_sn_16:10.3.4	evameva ayyo mahākassapo ayyassa ānandassa vedehamunino sammukhā dhammaṁ bhāsitabbaṁ maññatī”ti.	10	
PA_sn_16:10.4.1	Assosi kho āyasmā mahākassapo thullatissāya bhikkhuniyā imaṁ vācaṁ bhāsamānāya.	10	
PA_sn_16:10.4.2	Atha kho āyasmā mahākassapo āyasmantaṁ ānandaṁ etadavoca:	10	
PA_sn_16:10.4.3	“kiṁ nu kho, āvuso ānanda, ahaṁ sūcivāṇijako, tvaṁ sūcikāro;	10	
PA_sn_16:10.4.4	udāhu ahaṁ sūcikāro, tvaṁ sūcivāṇijako”ti?	10	
PA_sn_16:10.4.5	“Khama, bhante kassapa, bālo mātugāmo”ti.	10	
PA_sn_16:10.4.6	“Āgamehi tvaṁ, āvuso ānanda, mā te saṅgho uttari upaparikkhi.	10	
PA_sn_16:10.5.1	Taṁ kiṁ maññasi, āvuso ānanda,	10	
PA_sn_16:10.5.2	api nu tvaṁ bhagavato sammukhā bhikkhusaṅghe upanīto:	10	
PA_sn_16:10.5.3	‘ahaṁ, bhikkhave, yāvade ākaṅkhāmi vivicceva kāmehi vivicca akusalehi dhammehi savitakkaṁ savicāraṁ vivekajaṁ pītisukhaṁ paṭhamaṁ jhānaṁ upasampajja viharāmi.	10	
PA_sn_16:10.5.4	Ānandopi, bhikkhave, yāvade ākaṅkhati vivicceva kāmehi vivicca akusalehi dhammehi savitakkaṁ savicāraṁ vivekajaṁ pītisukhaṁ paṭhamaṁ jhānaṁ upasampajja viharatī’”ti?	10	
PA_sn_16:10.5.5	“No hetaṁ, bhante”.	10	
PA_sn_16:10.6.1	“Ahaṁ kho, āvuso, bhagavato sammukhā bhikkhusaṅghe upanīto:	10	
PA_sn_16:10.6.2	‘ahaṁ, bhikkhave, yāvade ākaṅkhāmi vivicceva kāmehi vivicca akusalehi dhammehi savitakkaṁ savicāraṁ vivekajaṁ pītisukhaṁ paṭhamaṁ jhānaṁ upasampajja viharāmi.	10	
PA_sn_16:10.6.3	Kassapopi, bhikkhave, yāvade ākaṅkhati vivicceva kāmehi vivicca akusalehi dhammehi …pe… paṭhamaṁ jhānaṁ upasampajja viharatī’ti …pe….	10	
PA_sn_16:10.6.4	(Navannaṁ anupubbavihārasamāpattīnaṁ pañcannañca abhiññānaṁ evaṁ vitthāro veditabbo.)	10	
PA_sn_16:10.7.1	Taṁ kiṁ maññasi, āvuso ānanda,	10	
PA_sn_16:10.7.2	api nu tvaṁ bhagavato sammukhā bhikkhusaṅghe upanīto:	10	
PA_sn_16:10.7.3	‘ahaṁ, bhikkhave, āsavānaṁ khayā anāsavaṁ cetovimuttiṁ paññāvimuttiṁ diṭṭheva dhamme sayaṁ abhiññā sacchikatvā upasampajja viharāmi.	10	
PA_sn_16:10.7.4	Ānandopi, bhikkhave, āsavānaṁ khayā anāsavaṁ cetovimuttiṁ paññāvimuttiṁ diṭṭheva dhamme sayaṁ abhiññā sacchikatvā upasampajja viharatī’”ti?	10	
PA_sn_16:10.7.5	“No hetaṁ, bhante”.	10	
PA_sn_16:10.8.1	“Ahaṁ kho, āvuso, bhagavato sammukhā bhikkhusaṅghe upanīto:	10	
PA_sn_16:10.8.2	‘ahaṁ, bhikkhave, āsavānaṁ khayā anāsavaṁ cetovimuttiṁ paññāvimuttiṁ diṭṭheva dhamme sayaṁ abhiññā sacchikatvā upasampajja viharāmi.	10	
PA_sn_16:10.8.3	Kassapopi, bhikkhave, āsavānaṁ khayā anāsavaṁ cetovimuttiṁ paññāvimuttiṁ diṭṭheva dhamme sayaṁ abhiññā sacchikatvā upasampajja viharatī’ti.	10	
PA_sn_16:10.9.1	Sattaratanaṁ vā, āvuso, nāgaṁ aḍḍhaṭṭhamaratanaṁ vā tālapattikāya chādetabbaṁ maññeyya, yo me cha abhiññā chādetabbaṁ maññeyyā”ti.	10	
PA_sn_16:10.10.1	Cavittha ca pana thullatissā bhikkhunī brahmacariyamhāti.	10	
PA_sn_16:10.10.2	Dasamaṁ.	10	
PA_sn_16:11.0.1	Saṁyutta Nikāya 16.11	11	
PA_sn_16:11.0.2	1. Kassapavagga	11	
PA_sn_16:11.0.3	Cīvarasutta	11	
PA_sn_16:11.1.1	Ekaṁ samayaṁ āyasmā mahākassapo rājagahe viharati veḷuvane kalandakanivāpe.	11	
PA_sn_16:11.1.2	Tena kho pana samayena āyasmā ānando dakkhiṇagirismiṁ cārikaṁ carati mahatā bhikkhusaṅghena saddhiṁ.	11	
PA_sn_16:11.2.1	Tena kho pana samayena āyasmato ānandassa tiṁsamattā saddhivihārino bhikkhū sikkhaṁ paccakkhāya hīnāyāvattā bhavanti yebhuyyena kumārabhūtā.	11	
PA_sn_16:11.2.2_0	Atha kho āyasmā ānando dakkhiṇagirismiṁ yathābhirantaṁ cārikaṁ caritvā yena rājagahaṁ	11	
PA_sn_16:11.2.2_1	veḷuvanaṁ kalandakanivāpo yenāyasmā mahākassapo tenupasaṅkami; upasaṅkamitvā āyasmantaṁ	11	
PA_sn_16:11.2.2_2	mahākassapaṁ abhivādetvā ekamantaṁ nisīdi. Ekamantaṁ nisinnaṁ kho āyasmantaṁ ānandaṁ	11	
PA_sn_16:11.2.2_3	āyasmā mahākassapo etadavoca:	11	
PA_sn_16:11.2.3	“kati nu kho, āvuso ānanda, atthavase paṭicca bhagavatā kulesu tikabhojanaṁ paññattan”ti?	11	
PA_sn_16:11.3.1	“Tayo kho, bhante kassapa, atthavase paṭicca bhagavatā kulesu tikabhojanaṁ paññattaṁ—	11	
PA_sn_16:11.3.2	dummaṅkūnaṁ puggalānaṁ niggahāya pesalānaṁ bhikkhūnaṁ phāsuvihārāya, mā pāpicchā pakkhaṁ nissāya saṅghaṁ bhindeyyuṁ, kulānuddayatāya ca.	11	
PA_sn_16:11.3.3	Ime kho, bhante kassapa, tayo atthavase paṭicca bhagavatā kulesu tikabhojanaṁ paññattan”ti.	11	
PA_sn_16:11.4.1	“Atha kiñcarahi tvaṁ, āvuso ānanda, imehi navehi bhikkhūhi indriyesu aguttadvārehi bhojane amattaññūhi jāgariyaṁ ananuyuttehi saddhiṁ cārikaṁ carasi?	11	
PA_sn_16:11.4.2	Sassaghātaṁ maññe carasi, kulūpaghātaṁ maññe carasi.	11	
PA_sn_16:11.4.3	Olujjati kho te, āvuso ānanda, parisā;	11	
PA_sn_16:11.4.4	palujjanti kho te, āvuso, navappāyā.	11	
PA_sn_16:11.4.5	Na vāyaṁ kumārako mattamaññāsī”ti.	11	
PA_sn_16:11.5.1	“Api me, bhante kassapa, sirasmiṁ palitāni jātāni.	11	
PA_sn_16:11.5.2	Atha ca pana mayaṁ ajjāpi āyasmato mahākassapassa kumārakavādā na muccāmā”ti.	11	
PA_sn_16:11.5.3_0	“Tathā hi pana tvaṁ, āvuso ānanda, imehi navehi bhikkhūhi indriyesu aguttadvārehi	11	
PA_sn_16:11.5.3_1	bhojane amattaññūhi jāgariyaṁ ananuyuttehi saddhiṁ cārikaṁ carasi, sassaghātaṁ maññe	11	
PA_sn_16:11.5.3_2	carasi, kulūpaghātaṁ maññe carasi.	11	
PA_sn_16:11.5.4	Olujjati kho te, āvuso ānanda, parisā;	11	
PA_sn_16:11.5.5	palujjanti kho te, āvuso, navappāyā.	11	
PA_sn_16:11.5.6	Na vāyaṁ kumārako mattamaññāsī”ti.	11	
PA_sn_16:11.6.1	Assosi kho thullanandā bhikkhunī:	11	
PA_sn_16:11.6.2	“ayyena kira mahākassapena ayyo ānando vedehamuni kumārakavādena apasādito”ti.	11	
PA_sn_16:11.7.1	Atha kho thullanandā bhikkhunī anattamanā anattamanavācaṁ nicchāresi:	11	
PA_sn_16:11.7.2	“kiṁ pana ayyo mahākassapo aññatitthiyapubbo samāno ayyaṁ ānandaṁ vedehamuniṁ kumārakavādena apasādetabbaṁ maññatī”ti.	11	
PA_sn_16:11.7.3	Assosi kho āyasmā mahākassapo thullanandāya bhikkhuniyā imaṁ vācaṁ bhāsamānāya.	11	
PA_sn_16:11.8.1	Atha kho āyasmā mahākassapo āyasmantaṁ ānandaṁ etadavoca:	11	
PA_sn_16:11.8.2	“tagghāvuso ānanda, thullanandāya bhikkhuniyā sahasā appaṭisaṅkhā vācā bhāsitā.	11	
PA_sn_16:11.8.3_0	Yatvāhaṁ, āvuso, kesamassuṁ ohāretvā kāsāyāni vatthāni acchādetvā agārasmā anagāriyaṁ	11	
PA_sn_16:11.8.3_1	pabbajito, nābhijānāmi aññaṁ satthāraṁ uddisitā, aññatra tena bhagavatā arahatā sammāsambuddhena.	11	
PA_sn_16:11.8.4	Pubbe me, āvuso, agārikabhūtassa sato etadahosi:	11	
PA_sn_16:11.8.5	‘sambādho gharāvāso rajāpatho, abbhokāso pabbajjā.	11	
PA_sn_16:11.8.6	Nayidaṁ sukaraṁ agāraṁ ajjhāvasatā ekantaparipuṇṇaṁ ekantaparisuddhaṁ saṅkhalikhitaṁ brahmacariyaṁ carituṁ.	11	
PA_sn_16:11.8.7	Yannūnāhaṁ kesamassuṁ ohāretvā kāsāyāni vatthāni acchādetvā agārasmā anagāriyaṁ pabbajeyyan’ti.	11	
PA_sn_16:11.8.8	So khvāhaṁ, āvuso, aparena samayena paṭapilotikānaṁ saṅghāṭiṁ kāretvā ye loke arahanto te uddissa kesamassuṁ ohāretvā kāsāyāni vatthāni acchādetvā agārasmā anagāriyaṁ pabbajiṁ.	11	
PA_sn_16:11.9.1	So evaṁ pabbajito samāno addhānamaggappaṭipanno addasaṁ bhagavantaṁ antarā ca rājagahaṁ antarā ca nāḷandaṁ bahuputte cetiye nisinnaṁ.	11	
PA_sn_16:11.9.2	Disvāna me etadahosi:	11	
PA_sn_16:11.9.3	‘satthārañca vatāhaṁ passeyyaṁ, bhagavantameva passeyyaṁ;	11	
PA_sn_16:11.9.4	sugatañca vatāhaṁ passeyyaṁ, bhagavantameva passeyyaṁ;	11	
PA_sn_16:11.9.5	sammāsambuddhañca vatāhaṁ passeyyaṁ;	11	
PA_sn_16:11.9.6	bhagavantameva passeyyan’ti.	11	
PA_sn_16:11.9.7	So khvāhaṁ, āvuso, tattheva bhagavato pādesu sirasā nipatitvā bhagavantaṁ etadavocaṁ:	11	
PA_sn_16:11.9.8	‘satthā me, bhante, bhagavā, sāvakohamasmi;	11	
PA_sn_16:11.9.9	satthā me, bhante, bhagavā, sāvakohamasmī’ti.	11	
PA_sn_16:11.9.10	Evaṁ vutte, maṁ, āvuso, bhagavā etadavoca:	11	
PA_sn_16:11.9.11	‘yo kho, kassapa, evaṁ sabbacetasā samannāgataṁ sāvakaṁ ajānaññeva vadeyya jānāmīti, apassaññeva vadeyya passāmīti, muddhāpi tassa vipateyya.	11	
PA_sn_16:11.9.12	Ahaṁ kho pana, kassapa, jānaññeva vadāmi jānāmīti, passaññeva vadāmi passāmīti.	11	
PA_sn_16:11.10.1	Tasmātiha te, kassapa, evaṁ sikkhitabbaṁ:	11	
PA_sn_16:11.10.2	“tibbaṁ me hirottappaṁ paccupaṭṭhitaṁ bhavissati theresu navesu majjhimesū”ti.	11	
PA_sn_16:11.10.3	Evañhi te, kassapa, sikkhitabbaṁ.	11	
PA_sn_16:11.11.1	Tasmātiha te, kassapa, evaṁ sikkhitabbaṁ:	11	
PA_sn_16:11.11.2	“yaṁ kiñci dhammaṁ suṇissāmi kusalūpasaṁhitaṁ sabbaṁ taṁ aṭṭhiṁ katvā manasi karitvā sabbacetasā samannāharitvā ohitasoto dhammaṁ suṇissāmī”ti.	11	
PA_sn_16:11.11.3	Evañhi te, kassapa, sikkhitabbaṁ.	11	
PA_sn_16:11.12.1	Tasmātiha te, kassapa, evaṁ sikkhitabbaṁ:	11	
PA_sn_16:11.12.2	“sātasahagatā ca me kāyagatāsati na vijahissatī”ti.	11	
PA_sn_16:11.12.3	Evañhi te, kassapa, sikkhitabbanti’.	11	
PA_sn_16:11.13.1	Atha kho maṁ, āvuso, bhagavā iminā ovādena ovaditvā uṭṭhāyāsanā pakkāmi.	11	
PA_sn_16:11.13.2	Sattāhameva khvāhaṁ, āvuso, saraṇo raṭṭhapiṇḍaṁ bhuñjiṁ aṭṭhamiyā aññā udapādi.	11	
PA_sn_16:11.14.1	Atha kho, āvuso, bhagavā maggā okkamma yena aññataraṁ rukkhamūlaṁ tenupasaṅkami.	11	
PA_sn_16:11.14.2	Atha khvāhaṁ, āvuso, paṭapilotikānaṁ saṅghāṭiṁ catugguṇaṁ paññapetvā bhagavantaṁ etadavocaṁ:	11	
PA_sn_16:11.14.3	‘idha, bhante, bhagavā nisīdatu, yaṁ mamassa dīgharattaṁ hitāya sukhāyā’ti.	11	
PA_sn_16:11.14.4	Nisīdi kho, āvuso, bhagavā paññatte āsane.	11	
PA_sn_16:11.14.5	Nisajja kho maṁ, āvuso, bhagavā etadavoca:	11	
PA_sn_16:11.14.6	‘mudukā kho tyāyaṁ, kassapa, paṭapilotikānaṁ saṅghāṭī’ti.	11	
PA_sn_16:11.14.7	‘Paṭiggaṇhātu me, bhante, bhagavā paṭapilotikānaṁ saṅghāṭiṁ anukampaṁ upādāyā’ti.	11	
PA_sn_16:11.14.8	‘Dhāressasi pana me tvaṁ, kassapa, sāṇāni paṁsukūlāni nibbasanānī’ti.	11	
PA_sn_16:11.14.9	‘Dhāressāmahaṁ, bhante, bhagavato sāṇāni paṁsukūlāni nibbasanānī’ti.	11	
PA_sn_16:11.14.10	So khvāhaṁ, āvuso, paṭapilotikānaṁ saṅghāṭiṁ bhagavato pādāsiṁ.	11	
PA_sn_16:11.14.11	Ahaṁ pana bhagavato sāṇāni paṁsukūlāni nibbasanāni paṭipajjiṁ.	11	
PA_sn_16:11.15.1	Yañhi taṁ, āvuso, sammā vadamāno vadeyya:	11	
PA_sn_16:11.15.2	‘bhagavato putto oraso mukhato jāto dhammajo dhammanimmito dhammadāyādo, paṭiggahitāni sāṇāni paṁsukūlāni nibbasanānī’ti, mamaṁ taṁ sammā vadamāno vadeyya:	11	
PA_sn_16:11.15.3	‘bhagavato putto oraso mukhato jāto dhammajo dhammanimmito dhammadāyādo, paṭiggahitāni sāṇāni paṁsukūlāni nibbasanānī’ti.	11	
PA_sn_16:11.16.1	Ahaṁ kho, āvuso, yāvade ākaṅkhāmi vivicceva kāmehi vivicca akusalehi dhammehi savitakkaṁ savicāraṁ vivekajaṁ pītisukhaṁ paṭhamaṁ jhānaṁ upasampajja viharāmi.	11	
PA_sn_16:11.16.2	Ahaṁ kho, āvuso, yāvade ākaṅkhāmi …pe…	11	
PA_sn_16:11.16.3	(navannaṁ anupubbavihārasamāpattīnaṁ pañcannañca abhiññānaṁ evaṁ vitthāro veditabbo.)	11	
PA_sn_16:11.17.1	Ahaṁ kho, āvuso, āsavānaṁ khayā anāsavaṁ cetovimuttiṁ paññāvimuttiṁ diṭṭheva dhamme sayaṁ abhiññā sacchikatvā upasampajja viharāmi;	11	
PA_sn_16:11.17.2	sattaratanaṁ vā, āvuso, nāgaṁ aḍḍhaṭṭhamaratanaṁ vā tālapattikāya chādetabbaṁ maññeyya, yo me cha abhiññā chādetabbaṁ maññeyyā”ti.	11	
PA_sn_16:11.18.1	Cavittha ca pana thullanandā bhikkhunī brahmacariyamhāti.	11	
PA_sn_16:11.18.2	Ekādasamaṁ.	11	
PA_sn_16:12.0.1	Saṁyutta Nikāya 16.12	12	
PA_sn_16:12.0.2	1. Kassapavagga	12	
PA_sn_16:12.0.3	Paraṁmaraṇasutta	12	
PA_sn_16:12.1.1	Ekaṁ samayaṁ āyasmā ca mahākassapo āyasmā ca sāriputto bārāṇasiyaṁ viharanti isipatane migadāye.	12	
PA_sn_16:12.1.2	Atha kho āyasmā sāriputto sāyanhasamayaṁ paṭisallānā vuṭṭhito yenāyasmā mahākassapo tenupasaṅkami; upasaṅkamitvā āyasmatā mahākassapena saddhiṁ sammodi.	12	
PA_sn_16:12.1.3	Sammodanīyaṁ kathaṁ sāraṇīyaṁ vītisāretvā ekamantaṁ nisīdi. Ekamantaṁ nisinno kho āyasmā sāriputto āyasmantaṁ mahākassapaṁ etadavoca:	12	
PA_sn_16:12.1.4	“kiṁ nu kho, āvuso kassapa, hoti tathāgato paraṁ maraṇā”ti?	12	
PA_sn_16:12.1.5	“Abyākataṁ kho etaṁ, āvuso, bhagavatā:	12	
PA_sn_16:12.1.6	‘hoti tathāgato paraṁ maraṇā’”ti.	12	
PA_sn_16:12.1.7	“Kiṁ panāvuso, na hoti tathāgato paraṁ maraṇā”ti?	12	
PA_sn_16:12.1.8	“Evampi kho, āvuso, abyākataṁ bhagavatā:	12	
PA_sn_16:12.1.9	‘na hoti tathāgato paraṁ maraṇā’”ti.	12	
PA_sn_16:12.1.10	“Kiṁ nu kho, āvuso, hoti ca na ca hoti tathāgato paraṁ maraṇā”ti?	12	
PA_sn_16:12.1.11	“Abyākataṁ kho etaṁ, āvuso, bhagavatā:	12	
PA_sn_16:12.1.12	‘hoti ca na ca hoti tathāgato paraṁ maraṇā’”ti.	12	
PA_sn_16:12.1.13	“Kiṁ panāvuso, neva hoti, na na hoti tathāgato paraṁ maraṇā”ti?	12	
PA_sn_16:12.1.14	“Evampi kho, āvuso, abyākataṁ bhagavatā:	12	
PA_sn_16:12.1.15	‘neva hoti na na hoti tathāgato paraṁ maraṇā’”ti.	12	
PA_sn_16:12.1.16	“Kasmā cetaṁ, āvuso, abyākataṁ bhagavatā”ti?	12	
PA_sn_16:12.1.17	“Na hetaṁ, āvuso, atthasaṁhitaṁ nādibrahmacariyakaṁ na nibbidāya na virāgāya na nirodhāya na upasamāya na abhiññāya na sambodhāya na nibbānāya saṁvattati.	12	
PA_sn_16:12.1.18	Tasmā taṁ abyākataṁ bhagavatā”ti.	12	
PA_sn_16:12.2.1	“Atha kiñcarahāvuso, byākataṁ bhagavatā”ti?	12	
PA_sn_16:12.2.2	“Idaṁ ‘dukkhan’ti kho, āvuso, byākataṁ bhagavatā;	12	
PA_sn_16:12.2.3	ayaṁ ‘dukkhasamudayo’ti byākataṁ bhagavatā;	12	
PA_sn_16:12.2.4	ayaṁ ‘dukkhanirodho’ti byākataṁ bhagavatā;	12	
PA_sn_16:12.2.5	ayaṁ ‘dukkhanirodhagāminī paṭipadā’ti byākataṁ bhagavatā”ti.	12	
PA_sn_16:12.2.6	“Kasmā cetaṁ, āvuso, byākataṁ bhagavatā”ti?	12	
PA_sn_16:12.2.7	“Etañhi, āvuso, atthasaṁhitaṁ etaṁ ādibrahmacariyakaṁ etaṁ nibbidāya virāgāya nirodhāya upasamāya abhiññāya sambodhāya nibbānāya saṁvattati.	12	
PA_sn_16:12.2.8	Tasmā taṁ byākataṁ bhagavatā”ti.	12	
PA_sn_16:12.2.9	Dvādasamaṁ.	12	
PA_sn_16:13.0.1	Saṁyutta Nikāya 16.13	13	
PA_sn_16:13.0.2	1. Kassapavagga	13	
PA_sn_16:13.0.3	Saddhammappatirūpakasutta	13	
PA_sn_16:13.1.1	Evaṁ me sutaṁ—	13	
PA_sn_16:13.1.2	ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme.	13	
PA_sn_16:13.1.3	Atha kho āyasmā mahākassapo yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. Ekamantaṁ nisinno kho āyasmā mahākassapo bhagavantaṁ etadavoca:	13	
PA_sn_16:13.1.4	“ko nu kho, bhante, hetu ko paccayo, yena pubbe appatarāni ceva sikkhāpadāni ahesuṁ bahutarā ca bhikkhū aññāya saṇṭhahiṁsu?	13	
PA_sn_16:13.1.5	Ko pana, bhante, hetu ko paccayo, yenetarahi bahutarāni ceva sikkhāpadāni appatarā ca bhikkhū aññāya saṇṭhahantī”ti?	13	
PA_sn_16:13.1.6	“Evañcetaṁ, kassapa, hoti sattesu hāyamānesu saddhamme antaradhāyamāne, bahutarāni ceva sikkhāpadāni honti appatarā ca bhikkhū aññāya saṇṭhahanti.	13	
PA_sn_16:13.1.7	Na tāva, kassapa, saddhammassa antaradhānaṁ hoti yāva na saddhammappatirūpakaṁ loke uppajjati.	13	
PA_sn_16:13.1.8	Yato ca kho, kassapa, saddhammappatirūpakaṁ loke uppajjati, atha saddhammassa antaradhānaṁ hoti.	13	
PA_sn_16:13.2.1	Seyyathāpi, kassapa, na tāva jātarūpassa antaradhānaṁ hoti yāva na jātarūpappatirūpakaṁ loke uppajjati.	13	
PA_sn_16:13.2.2	Yato ca kho, kassapa, jātarūpappatirūpakaṁ loke uppajjati, atha kho jātarūpassa antaradhānaṁ hoti.	13	
PA_sn_16:13.2.3	Evameva kho, kassapa, na tāva saddhammassa antaradhānaṁ hoti yāva na saddhammappatirūpakaṁ loke uppajjati.	13	
PA_sn_16:13.2.4	Yato ca kho, kassapa, saddhammappatirūpakaṁ loke uppajjati, atha saddhammassa antaradhānaṁ hoti.	13	
PA_sn_16:13.3.1	Na kho, kassapa, pathavīdhātu saddhammaṁ antaradhāpeti, na āpodhātu saddhammaṁ antaradhāpeti, na tejodhātu saddhammaṁ antaradhāpeti, na vāyodhātu saddhammaṁ antaradhāpeti;	13	
PA_sn_16:13.3.2	atha kho idheva te uppajjanti moghapurisā ye imaṁ saddhammaṁ antaradhāpenti.	13	
PA_sn_16:13.3.3	Seyyathāpi, kassapa, nāvā ādikeneva opilavati;	13	
PA_sn_16:13.3.4	na kho, kassapa, evaṁ saddhammassa antaradhānaṁ hoti.	13	
PA_sn_16:13.4.1	Pañca khome, kassapa, okkamaniyā dhammā saddhammassa sammosāya antaradhānāya saṁvattanti.	13	
PA_sn_16:13.4.2	Katame pañca?	13	
PA_sn_16:13.4.3_0	Idha, kassapa, bhikkhū bhikkhuniyo upāsakā upāsikāyo satthari agāravā viharanti appatissā,	13	
PA_sn_16:13.4.3_1	dhamme agāravā viharanti appatissā, saṅghe agāravā viharanti appatissā, sikkhāya	13	
PA_sn_16:13.4.3_2	agāravā viharanti appatissā, samādhismiṁ agāravā viharanti appatissā—	13	
PA_sn_16:13.4.4	ime kho, kassapa, pañca okkamaniyā dhammā saddhammassa sammosāya antaradhānāya saṁvattanti.	13	
PA_sn_16:13.5.1	Pañca khome, kassapa, dhammā saddhammassa ṭhitiyā asammosāya anantaradhānāya saṁvattanti.	13	
PA_sn_16:13.5.2	Katame pañca?	13	
PA_sn_16:13.5.3_0	Idha, kassapa, bhikkhū bhikkhuniyo upāsakā upāsikāyo satthari sagāravā viharanti	13	
PA_sn_16:13.5.3_1	sappatissā, dhamme sagāravā viharanti sappatissā, saṅghe sagāravā viharanti sappatissā,	13	
PA_sn_16:13.5.3_2	sikkhāya sagāravā viharanti sappatissā, samādhismiṁ sagāravā viharanti sappatissā—	13	
PA_sn_16:13.5.4	ime kho, kassapa, pañca dhammā saddhammassa ṭhitiyā asammosāya anantaradhānāya saṁvattantī”ti.	13	
PA_sn_16:13.5.5	Terasamaṁ.	13	
PA_sn_16:13.5.6	Kassapavaggo paṭhamo.	13	
PA_sn_16:13.6.0	Tassuddānaṁ	13	
PA_sn_16:13.6.1	Santuṭṭhañca anottappī,	13	
PA_sn_16:13.6.2	candūpamaṁ kulūpakaṁ;	13	
PA_sn_16:13.6.3	Jiṇṇaṁ tayo ca ovādā,	13	
PA_sn_16:13.6.4	jhānābhiññā upassayaṁ;	13	
PA_sn_16:13.6.5	Cīvaraṁ paraṁmaraṇaṁ,	13	
PA_sn_16:13.6.6	saddhammappatirūpakanti.	13	
PA_sn_16:13.6.7	Kassapasaṁyuttaṁ samattaṁ.	13	
