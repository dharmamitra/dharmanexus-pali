segmentnr	original	folio	analyzed
PA_bu-vb_pd1:0.1	Theravāda Vinaya	0	
PA_bu-vb_pd1:0.2	Mahāvibhaṅga	0	
PA_bu-vb_pd1:0.3	Pāṭidesanīyakaṇḍa	0	
PA_bu-vb_pd1:0.4	1. Paṭhamapāṭidesanīyasikkhāpada	0	
PA_bu-vb_pd1:0.5	Ime kho panāyasmanto cattāro pāṭidesanīyā dhammā uddesaṁ āgacchanti.	0	
PA_bu-vb_pd1:1.1	Tena samayena buddho bhagavā sāvatthiyaṁ viharati jetavane anāthapiṇḍikassa ārāme.	1	
PA_bu-vb_pd1:1.2	Tena kho pana samayena aññatarā bhikkhunī sāvatthiyaṁ piṇḍāya caritvā paṭikkamanakāle aññataraṁ bhikkhuṁ passitvā etadavoca—	1	
PA_bu-vb_pd1:1.3	“handāyya, bhikkhaṁ paṭiggaṇhā”ti.	1	
PA_bu-vb_pd1:1.4	“Suṭṭhu, bhaginī”ti sabbeva aggahesi.	1	
PA_bu-vb_pd1:1.5	Sā upakaṭṭhe kāle nāsakkhi piṇḍāya carituṁ, chinnabhattā ahosi.	1	
PA_bu-vb_pd1:1.6	Atha kho sā bhikkhunī dutiyampi divasaṁ …pe…	1	
PA_bu-vb_pd1:1.7	tatiyampi divasaṁ sāvatthiyaṁ piṇḍāya caritvā paṭikkamanakāle taṁ bhikkhuṁ passitvā etadavoca—	1	
PA_bu-vb_pd1:1.8	“handāyya, bhikkhaṁ paṭiggaṇhā”ti.	1	
PA_bu-vb_pd1:1.9	“Suṭṭhu, bhaginī”ti sabbeva aggahesi.	1	
PA_bu-vb_pd1:1.10	Sā upakaṭṭhe kāle nāsakkhi piṇḍāya carituṁ, chinnabhattā ahosi.	1	
PA_bu-vb_pd1:1.11	Atha kho sā bhikkhunī catutthe divase rathikāya pavedhentī gacchati.	1	
PA_bu-vb_pd1:1.12	Seṭṭhi gahapati rathena paṭipathaṁ āgacchanto taṁ bhikkhuniṁ etadavoca—	1	
PA_bu-vb_pd1:1.13	“apehāyye”ti.	1	
PA_bu-vb_pd1:1.14	Sā vokkamantī tattheva paripati.	1	
PA_bu-vb_pd1:1.15	Seṭṭhi gahapati taṁ bhikkhuniṁ khamāpesi—	1	
PA_bu-vb_pd1:1.16	“khamāhāyye, mayāsi pātitā”ti.	1	
PA_bu-vb_pd1:1.17	“Nāhaṁ, gahapati, tayā pātitā.	1	
PA_bu-vb_pd1:1.18	Api ca ahameva dubbalā”ti.	1	
PA_bu-vb_pd1:1.19	“Kissa pana tvaṁ, ayye, dubbalā”ti?	1	
PA_bu-vb_pd1:1.20	Atha kho sā bhikkhunī seṭṭhissa gahapatissa etamatthaṁ ārocesi.	1	
PA_bu-vb_pd1:1.21	Seṭṭhi gahapati taṁ bhikkhuniṁ gharaṁ netvā bhojetvā ujjhāyati khiyyati vipāceti—	1	
PA_bu-vb_pd1:1.22	“kathañhi nāma bhadantā bhikkhuniyā hatthato āmisaṁ paṭiggahessanti.	1	
PA_bu-vb_pd1:1.23	Kicchalābho mātugāmo”ti.	1	
PA_bu-vb_pd1:1.24	Assosuṁ kho bhikkhū tassa seṭṭhissa gahapatissa ujjhāyantassa khiyyantassa vipācentassa.	1	
PA_bu-vb_pd1:1.25	Ye te bhikkhū appicchā …pe… te ujjhāyanti khiyyanti vipācenti—	1	
PA_bu-vb_pd1:1.26	“kathañhi nāma bhikkhu bhikkhuniyā hatthato āmisaṁ paṭiggahessatī”ti …pe…	1	
PA_bu-vb_pd1:1.27	“saccaṁ kira tvaṁ, bhikkhu, bhikkhuniyā hatthato āmisaṁ paṭiggahesī”ti?	1	
PA_bu-vb_pd1:1.28	“Saccaṁ, bhagavā”ti.	1	
PA_bu-vb_pd1:1.29	“Ñātikā te, bhikkhu, aññātikā”ti?	1	
PA_bu-vb_pd1:1.30	“Aññātikā, bhagavā”ti.	1	
PA_bu-vb_pd1:1.31	“Aññātako, moghapurisa, aññātikāya na jānāti patirūpaṁ vā appatirūpaṁ vā santaṁ vā asantaṁ vā.	1	
PA_bu-vb_pd1:1.32	Kathañhi nāma tvaṁ, moghapurisa, aññātikāya bhikkhuniyā hatthato āmisaṁ paṭiggahessasi.	1	
PA_bu-vb_pd1:1.33	Netaṁ, moghapurisa, appasannānaṁ vā pasādāya …pe…	1	
PA_bu-vb_pd1:1.34	evañca pana, bhikkhave, imaṁ sikkhāpadaṁ uddiseyyātha—	1	
PA_bu-vb_pd1:1.35.1	“Yo pana bhikkhu aññātikāya bhikkhuniyā antaragharaṁ paviṭṭhāya hatthato khādanīyaṁ vā bhojanīyaṁ vā sahatthā paṭiggahetvā khādeyya vā bhuñjeyya vā, paṭidesetabbaṁ tena bhikkhunā—	1	
PA_bu-vb_pd1:1.36	‘gārayhaṁ, āvuso, dhammaṁ āpajjiṁ asappāyaṁ pāṭidesanīyaṁ, taṁ paṭidesemī’”ti.	1	
PA_bu-vb_pd1:2.1.1	Yo panāti	2	
PA_bu-vb_pd1:2.1.2	yo yādiso …pe…	2	
PA_bu-vb_pd1:2.1.3	bhikkhūti	2	
PA_bu-vb_pd1:2.1.4	…pe… ayaṁ imasmiṁ atthe adhippeto bhikkhūti.	2	
PA_bu-vb_pd1:2.1.5	Aññātikā nāma	2	
PA_bu-vb_pd1:2.1.6	mātito vā pitito vā yāva sattamā pitāmahayugā asambaddhā.	2	
PA_bu-vb_pd1:2.1.7	Bhikkhunī nāma	2	
PA_bu-vb_pd1:2.1.8	ubhatosaṅghe upasampannā.	2	
PA_bu-vb_pd1:2.1.9	Antaragharaṁ nāma	2	
PA_bu-vb_pd1:2.1.10	rathikā byūhaṁ siṅghāṭakaṁ gharaṁ.	2	
PA_bu-vb_pd1:2.1.11	Khādanīyaṁ nāma	2	
PA_bu-vb_pd1:2.1.12	pañca bhojanāni yāmakālikaṁ sattāhakālikaṁ yāvajīvikaṁ ṭhapetvā avasesaṁ khādanīyaṁ nāma.	2	
PA_bu-vb_pd1:2.1.13	Bhojanīyaṁ nāma	2	
PA_bu-vb_pd1:2.1.14	pañca bhojanāni—odano, kummāso, sattu, maccho, maṁsaṁ.	2	
PA_bu-vb_pd1:2.1.15	“Khādissāmi bhuñjissāmī”ti paṭiggaṇhāti, āpatti dukkaṭassa.	2	
PA_bu-vb_pd1:2.1.16	Ajjhohāre ajjhohāre āpatti pāṭidesanīyassa.	2	
PA_bu-vb_pd1:2.2.1	Aññātikāya aññātikasaññī antaragharaṁ paviṭṭhāya hatthato khādanīyaṁ vā bhojanīyaṁ vā sahatthā paṭiggahetvā khādati vā bhuñjati vā, āpatti pāṭidesanīyassa.	2	
PA_bu-vb_pd1:2.2.2	Aññātikāya vematiko antaragharaṁ paviṭṭhāya hatthato khādanīyaṁ vā bhojanīyaṁ vā sahatthā paṭiggahetvā khādati vā bhuñjati vā, āpatti pāṭidesanīyassa.	2	
PA_bu-vb_pd1:2.2.3	Aññātikāya ñātikasaññī antaragharaṁ paviṭṭhāya hatthato khādanīyaṁ vā bhojanīyaṁ vā sahatthā paṭiggahetvā khādati vā bhuñjati vā, āpatti pāṭidesanīyassa.	2	
PA_bu-vb_pd1:2.2.4	Yāmakālikaṁ sattāhakālikaṁ yāvajīvikaṁ āhāratthāya paṭiggaṇhāti, āpatti dukkaṭassa.	2	
PA_bu-vb_pd1:2.2.5	Ajjhohāre ajjhohāre āpatti dukkaṭassa.	2	
PA_bu-vb_pd1:2.2.6	Ekatoupasampannāya hatthato khādanīyaṁ vā bhojanīyaṁ vā—	2	
PA_bu-vb_pd1:2.2.7	“khādissāmi bhuñjissāmī”ti paṭiggaṇhāti, āpatti dukkaṭassa.	2	
PA_bu-vb_pd1:2.2.8	Ajjhohāre ajjhohāre āpatti dukkaṭassa.	2	
PA_bu-vb_pd1:2.2.9	Ñātikāya aññātikasaññī, āpatti dukkaṭassa.	2	
PA_bu-vb_pd1:2.2.10	Ñātikāya vematiko, āpatti dukkaṭassa.	2	
PA_bu-vb_pd1:2.2.11	Ñātikāya ñātikasaññī, anāpatti.	2	
PA_bu-vb_pd1:2.3.1	Anāpatti—	2	
PA_bu-vb_pd1:2.3.2	ñātikāya,	2	
PA_bu-vb_pd1:2.3.3	dāpeti na deti,	2	
PA_bu-vb_pd1:2.3.4	upanikkhipitvā deti,	2	
PA_bu-vb_pd1:2.3.5	antarārāme,	2	
PA_bu-vb_pd1:2.3.6	bhikkhunupassaye,	2	
PA_bu-vb_pd1:2.3.7	titthiyaseyyāya,	2	
PA_bu-vb_pd1:2.3.8	paṭikkamane,	2	
PA_bu-vb_pd1:2.3.9	gāmato nīharitvā deti,	2	
PA_bu-vb_pd1:2.3.10	yāmakālikaṁ sattāhakālikaṁ yāvajīvikaṁ “sati paccaye paribhuñjā”ti deti,	2	
PA_bu-vb_pd1:2.3.11	sikkhamānāya,	2	
PA_bu-vb_pd1:2.3.12	sāmaṇeriyā,	2	
PA_bu-vb_pd1:2.3.13	ummattakassa,	2	
PA_bu-vb_pd1:2.3.14	ādikammikassāti.	2	
PA_bu-vb_pd1:2.3.15	Paṭhamapāṭidesanīyasikkhāpadaṁ niṭṭhitaṁ.	2	
